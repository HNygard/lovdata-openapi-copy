<!DOCTYPE html><html lang="nb"><head><title>Forskrift om midlertidige tiltak for yrkessjåførbevis utstedt av Ukraina</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-01-22-100</dd><dt class="dokid">DokumentID</dt><dd class="dokid">SF/forskrift/2024-01-22-100</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="subunit">Etat</dt><dd class="subunit"><ul><li>Vegdirektoratet</li></ul></dd><dt class="dateInForce">I kraft fra</dt><dd class="dateInForce">2024-02-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2025-02-24</dd><dt class="lastChangedBy">Sist endret ved</dt><dd class="lastChangedBy"><a href="forskrift/2025-02-24-287">forskrift/2025-02-24-287</a></dd><dt class="basedOn">Hjemmel</dt><dd class="basedOn"><ul><li><a href="lov/1965-06-18-4/§24">lov/1965-06-18-4/§24</a></li><li><a href="lov/1965-06-18-4/§26">lov/1965-06-18-4/§26</a></li><li><a href="lov/1965-06-18-4/§27">lov/1965-06-18-4/§27</a></li><li><a href="lov/1965-06-18-4/§28">lov/1965-06-18-4/§28</a></li><li><a href="lov/1965-06-18-4/§29">lov/1965-06-18-4/§29</a></li><li><a href="forskrift/2008-04-16-362">forskrift/2008-04-16-362</a></li><li><a href="forskrift/2008-02-07-111">forskrift/2008-02-07-111</a></li></ul></dd><dt class="dateOfPublication">Kunngjort</dt><dd class="dateOfPublication">2024-01-24 14:10</dd><dt class="title">Tittel</dt><dd class="title">Forskrift om midlertidige tiltak for yrkessjåførbevis utstedt av Ukraina</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Vegdirektoratet 22. januar 2024 med hjemmel i <a href="lov/1965-06-18-4/§24">lov 18. juni 1965 nr. 4 om vegtrafikk (vegtrafikkloven) § 24</a>, <a href="lov/1965-06-18-4/§26">§ 26</a>, <a href="lov/1965-06-18-4/§27">§ 27</a>, <a href="lov/1965-06-18-4/§28">§ 28</a>, <a href="lov/1965-06-18-4/§29">§ 29</a> og <a href="forskrift/2008-04-16-362">forskrift 16. april 2008 nr. 362 om grunnutdanning og etterutdanning for yrkessjåfører (yrkessjåførforskriften)</a>, jf. <a href="forskrift/2008-02-07-111">delegeringsvedtak 7. februar 2008 nr. 111</a>. <br /> <strong>EØS-henvisninger:</strong> <a href="avtale/avt-1992-05-02-1-v13/kapII">EØS-avtalen vedlegg XIII kap. II</a> nr. 36ab (forordning <a href="eu/32022r1280">(EU) 2022/1280</a>). <br /> <strong>Endret</strong> ved forskrifter <a href="forskrift/2024-02-11-276">11 feb 2024 nr. 276</a>, <a href="forskrift/2025-02-24-287">24 feb 2025 nr. 287</a>.</dd><dt class="refid">RefID</dt><dd class="refid">forskrift/2024-01-22-100</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om midlertidige tiltak for yrkessjåførbevis utstedt av Ukraina</a><ul class="tocSubUl"><li><a href="#kapittel-1" data-child-interval="§§ 1-1 – 1-2">Kapittel 1 – Innledende bestemmelser</a><ul class="tocSubUl"><li><a href="#kapittel-1-paragraf-1">§ 1-1. Anvendelsesområde</a></li><li><a href="#kapittel-1-paragraf-2">§ 1-2. Definisjoner</a></li></ul></li><li><a href="#kapittel-2" data-child-interval="§§ 2-1 – 2-2">Kapittel 2 – Yrkessjåførbevis utstedt av Ukraina</a><ul class="tocSubUl"><li><a href="#kapittel-2-paragraf-1">§ 2-1. Anerkjennelse</a></li><li><a href="#kapittel-2-paragraf-2">§ 2-2. Vilkår for å få utstedt yrkessjåførbevis med kode 95.01 i Norge</a></li></ul></li><li><a href="#kapittel-3" data-child-interval="§§ 3-1 – 3-4">Kapittel 3 – Den obligatoriske tilleggsutdanningen</a><ul class="tocSubUl"><li><a href="#kapittel-3-paragraf-1">§ 3-1. Tilleggsutdanningens innhold</a></li><li><a href="#kapittel-3-paragraf-2">§ 3-2. Teoretisk prøve</a></li><li><a href="#kapittel-3-paragraf-3">§ 3-3. Dokumentasjon</a></li><li><a href="#kapittel-3-paragraf-4">§ 3-4. Opplæringsinstitusjonen</a></li></ul></li><li><a href="#kapittel-4" data-child-interval="§§ 4-1 – 4-5">Kapittel 4 – Forskjellige bestemmelser</a><ul class="tocSubUl"><li><a href="#kapittel-4-paragraf-1">§ 4-1. Gebyr</a></li><li><a href="#kapittel-4-paragraf-2">§ 4-2. Klageadgang og avvisning</a></li><li><a href="#kapittel-4-paragraf-3">§ 4-3. Dispensasjon</a></li><li><a href="#kapittel-4-paragraf-4">§ 4-4. Utstedelse av yrkessjåførbevis og gyldighet</a></li><li><a href="#kapittel-4-paragraf-5">§ 4-5. Ikrafttredelse</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2024-01-22-100" id="dokument"><h1>Forskrift om midlertidige tiltak for yrkessjåførbevis utstedt av Ukraina</h1><section class="section" data-name="kap1" id="kapittel-1" data-lovdata-URL="SF/forskrift/2024-01-22-100/KAPITTEL_1"><h2>Kapittel 1 – Innledende bestemmelser</h2><article class="legalArticle" data-lovdata-URL="SF/forskrift/2024-01-22-100/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Anvendelsesområde</span></h3><article class="legalP" id="kapittel-1-paragraf-1-ledd-1">Forskriften kommer til anvendelse på yrkessjåførbevis utstedt av Ukraina, og som er i overensstemmelse med landets lovgivning. Forskriften gjelder så lenge personer fordrevet fra Ukraina er under midlertidig kollektiv beskyttelse i Norge, jf. <a href="lov/2008-05-15-35/§34">utlendingsloven § 34</a> og <a href="forskrift/2009-10-15-1286/§7-5a">utlendingsforskriften § 7-5a</a>.</article><article class="changesToParent">Endret ved forskrift <a href="forskrift/2025-02-24-287">24 feb 2025 nr. 287</a>.</article></article><article class="legalArticle" data-lovdata-URL="SF/forskrift/2024-01-22-100/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-2-ledd-1">Med <i>yrkessjåførbevis utstedt av Ukraina</i> menes yrkessjåførbevis som omtalt i forordning <a href="eu/32022r1280">(EU) 2022/1280</a>, i overensstemmelse med Ukrainas nasjonale lovgivning, vedtatt med hensikt på gjennomførelse av direktiv <a href="eu/32022l2561">(EU) 2022/2561</a>, i tråd med artikkel 368 nr. 1 og bilag XXXII til assosieringsavtalen mellom Den Europeiske Union, Det Europeiske Atomenergiagentur og deres medlemsstater på den ene siden, og Ukraina på den andre siden, til førere av kjøretøy som utfører internasjonal godstransport eller persontransport på vei som omfattes av nevnte direktivs virkeområde.</article><article class="legalP" id="kapittel-1-paragraf-2-ledd-2">For øvrig vises det til definisjonene som følger av <a href="forskrift/2004-01-19-298/§2-1">førerkortforskriften § 2-1</a>.</article><article class="changesToParent">Endret ved forskrift <a href="forskrift/2024-02-11-276">11 feb 2024 nr. 276</a>.</article></article></section><section class="section" data-name="kap2" id="kapittel-2" data-lovdata-URL="SF/forskrift/2024-01-22-100/KAPITTEL_2"><h2>Kapittel 2 – Yrkessjåførbevis utstedt av Ukraina</h2><article class="legalArticle" data-lovdata-URL="SF/forskrift/2024-01-22-100/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Anerkjennelse</span></h3><article class="legalP" id="kapittel-2-paragraf-1-ledd-1">Personer omfattet av <a href="forskrift/2024-01-22-100/§1-1">§ 1-1</a> og som er innehaver av et gyldig yrkessjåførbevis utstedt av Ukraina som omtalt i <a href="forskrift/2024-01-22-100/§1-2">§ 1-2</a>, kan etter søknad til Statens vegvesen få utstedt kompetansebevis for yrkessjåførkompetanse i henhold til Europaparlamentets og Rådets forordning <a href="eu/32022r1280">(EU) 2022/1280</a> av 18. juli 2022 om spesifikke og midlertidige tiltak i lys av Russlands invasjon av Ukraina vedrørende førerdokumenter utstedt av Ukraina i overensstemmelse med landets lovgivning, når vilkårene i <a href="forskrift/2024-01-22-100/§2-2">§ 2-2</a> er oppfylt.</article></article><article class="legalArticle" data-lovdata-URL="SF/forskrift/2024-01-22-100/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Vilkår for å få utstedt yrkessjåførbevis med kode 95.01 i Norge</span></h3><article class="legalP" id="kapittel-2-paragraf-2-ledd-1">Statens vegvesen kan etter søknad fra innehaver av et gyldig yrkessjåførbevis utstedt av Ukraina, gi tillatelse til å gjennomføre tilleggsutdanning, avlegge teoriprøve og få utstedt kompetansebevis for yrkessjåfører, forutsatt av at vilkårene under er oppfylt.</article><article class="legalP" id="kapittel-2-paragraf-2-ledd-2">Søkeren skal være innehaver av et førerkort med gyldige førerkortklasser som er nødvendig for den kompetansen vedkommende søker om. Dersom søkeren er i besittelse av et ukrainsk førerkort eller EØS-førerkort som ikke følger EU-modellen fra 19. januar 2013, skal vedkommende dokumentere gjennom godkjent helseattest at helsekravene for de aktuelle førerkortklassene som følger av <a href="forskrift/2004-01-19-298/vedlegg1">vedlegg 1 i førerkortforskriften</a> er oppfylt.</article><article class="legalP" id="kapittel-2-paragraf-2-ledd-3">Et yrkessjåførbevis kan ikke utstedes hvis det foreligger helseopplysninger som medfører at et slikt kompetansebevis ikke kan utstedes, eller at helseattesten har kortere anbefalt gyldighet enn til og med 11. februar 2026.</article><article class="legalP" id="kapittel-2-paragraf-2-ledd-4">Dersom yrkessjåførbevis som nevnt i <a href="forskrift/2024-01-22-100/§1-2">§ 1-2</a> er tapt eller stjålet, kan Statens vegvesen innvilge søknaden forutsatt av at kompetente ukrainske myndigheter verifiserer at vedkommende er innehaver av et gyldig yrkessjåførbevis utstedt i tråd med nasjonal rett i Ukraina, jf. <a href="forskrift/2024-01-22-100/§1-2">§ 1-2</a>, og at ingen andre EØS-land har utstedt et yrkessjåførbevis med kode 95.01 til vedkommende.</article><article class="legalP" id="kapittel-2-paragraf-2-ledd-5">Før kompetansebevis kan utstedes skal søkeren gjennomføre godkjent obligatorisk tilleggsutdanning og bestå teoriprøve fastsatt av Statens vegvesen, jf. <a href="forskrift/2024-01-22-100/§3-1">§ 3-1</a>.</article><article class="legalP" id="kapittel-2-paragraf-2-ledd-6">Kandidaten skal før teoriprøven gjennomføres og før kompetansebevis utstedes framvise akseptabel legitimasjon, jf. <a href="forskrift/2004-01-19-298/§5-2">førerkortforskriften § 5-2</a> tredje ledd.</article><article class="changesToParent">Endret ved forskrift <a href="forskrift/2025-02-24-287">24 feb 2025 nr. 287</a>.</article></article></section><section class="section" data-name="kap3" id="kapittel-3" data-lovdata-URL="SF/forskrift/2024-01-22-100/KAPITTEL_3"><h2>Kapittel 3 – Den obligatoriske tilleggsutdanningen</h2><article class="legalArticle" data-lovdata-URL="SF/forskrift/2024-01-22-100/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Tilleggsutdanningens innhold</span></h3><article class="legalP" id="kapittel-3-paragraf-1-ledd-1">Den obligatoriske tilleggsutdanningen skal bestå av fem moduler med en samlet varighet på minst 50 timer opplæring. Opplæringen skal inneholde minst 2,5 timer individuell kjøring, og skal avsluttes med en teoretisk prøve på norsk. Det er ikke anledning til å redusere antall timer i opplæringen basert på en individuell kompetansevurdering.</article><article class="legalP" id="kapittel-3-paragraf-1-ledd-2">Opplæringens nærmere innhold følger av retningslinjer fastsatt av Statens vegvesen.</article><article class="legalP" id="kapittel-3-paragraf-1-ledd-3">Tilleggsutdanningen kan foregå på andre språk enn norsk.</article></article><article class="legalArticle" data-lovdata-URL="SF/forskrift/2024-01-22-100/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Teoretisk prøve</span></h3><article class="legalP" id="kapittel-3-paragraf-2-ledd-1">Den skriftlige prøven som er omtalt i <a href="forskrift/2024-01-22-100/§3-1">§ 3-1</a> første ledd utarbeides og tilrettelegges av Statens vegvesen. Prøven kan ikke avlegges før obligatorisk tilleggsutdanning er gjennomført. Prøven avlegges ved hjelp av Statens vegvesens elektroniske prøvesystem (eTeori). Kandidaten kan bare bruke hjelpemidler godkjent av Statens vegvesen. Det kan benyttes tolkebistand.</article><article class="legalP" id="kapittel-3-paragraf-2-ledd-2">For sensur, rett til å klage samt ny prøve gjelder reglene i <a href="forskrift/2008-04-16-362/§17">yrkessjåførforskriften § 17</a>.</article><article class="legalP" id="kapittel-3-paragraf-2-ledd-3">Ved fusk gjelder reglene i <a href="forskrift/2008-04-16-362/§17a">yrkessjåførforskriften § 17a</a>.</article></article><article class="legalArticle" data-lovdata-URL="SF/forskrift/2024-01-22-100/§3-3" data-name="§3-3" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">Dokumentasjon</span></h3><article class="legalP" id="kapittel-3-paragraf-3-ledd-1">Lærestedet skal fortløpende føre elevfortegnelse med navn, fødselsnummer, når eleven begynte og sluttet, samt hvilke deler av utdanningen eleven har gjennomført ved lærestedet.</article><article class="legalP" id="kapittel-3-paragraf-3-ledd-2">Lærestedet skal fortløpende føre datert undervisningslogg med navn, fødselsnummer og tilstedeværelse i den enkelte time.</article><article class="legalP" id="kapittel-3-paragraf-3-ledd-3">Videre skal lærestedet elektronisk melde til Statens vegvesens elektroniske register opplysninger om hvilken modul den enkelte elev har gjennomført og tidspunkt for gjennomføring senest 14 dager etter at eleven har avsluttet den aktuelle modulen.</article><article class="legalP" id="kapittel-3-paragraf-3-ledd-4">Elevfortegnelse og undervisningslogg skal oppbevares og være tilgjengelig og lesbart i fem år uavhengig om elevfortegnelse og undervisningslogg er ført manuelt eller elektronisk.</article><article class="legalP" id="kapittel-3-paragraf-3-ledd-5">Dersom lærestedet avvikles, skal elevfortegnelse og undervisningslogg oppbevares sammen med foretakets regnskap.</article></article><article class="legalArticle" data-lovdata-URL="SF/forskrift/2024-01-22-100/§3-4" data-name="§3-4" id="kapittel-3-paragraf-4"><h3 class="legalArticleHeader"><span class="legalArticleValue">§ 3-4</span>. <span class="legalArticleTitle">Opplæringsinstitusjonen</span></h3><article class="legalP" id="kapittel-3-paragraf-4-ledd-1">Den obligatoriske tilleggsutdanningen kan tilbys av opplæringsinstitusjoner som oppfyller vilkårene for opplæring for førere av kjøretøy i veitransport, og som er godkjent av Statens vegvesen til å tilby grunnutdanning for gods- og bussjåfører.</article><article class="legalP" id="kapittel-3-paragraf-4-ledd-2">Opplæringsinstitusjoner som ønsker å tilby den obligatoriske tilleggsutdanningen skal informere Statens vegvesen om dette på forhånd.</article><article class="legalP" id="kapittel-3-paragraf-4-ledd-3">Statens vegvesen kan føre tilsyn med opplæringsinstitusjonen.</article></article></section><section class="section" data-name="kap4" id="kapittel-4" data-lovdata-URL="SF/forskrift/2024-01-22-100/KAPITTEL_4"><h2>Kapittel 4 – Forskjellige bestemmelser</h2><article class="legalArticle" data-lovdata-URL="SF/forskrift/2024-01-22-100/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Gebyr</span></h3><article class="legalP" id="kapittel-4-paragraf-1-ledd-1">For å avlegge teoretisk prøve, og for utstedelse av yrkessjåførbevis i henhold til <a href="forskrift/2024-01-22-100/§2-1">§ 2-1</a> siste ledd, skal det betales et gebyr. Gebyrets størrelse følger satsene i <a href="forskrift/2023-10-10-1650">forskrift om gebyr på tjenester utført av Statens vegvesen på trafikant- og kjøretøyområdet</a>.</article><article class="legalP" id="kapittel-4-paragraf-1-ledd-2">Person som unnlater å møte til avtalt prøve må betale gebyr med mindre prøven ble avbestilt senest to virkedager før avtalt prøvetidspunkt. Gebyr må være betalt før nytt prøvetidspunkt kan bestilles.</article><article class="legalP" id="kapittel-4-paragraf-1-ledd-3">Selv om fristen for avbestilling er utløpt kan gebyr for unnlatt oppmøte frafalles av Statens vegvesen dersom det framlegges legeattest eller dokumentasjon for andre forhold som gjør det rimelig å frafalle gebyret.</article></article><article class="legalArticle" data-lovdata-URL="SF/forskrift/2024-01-22-100/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Klageadgang og avvisning</span></h3><article class="legalP" id="kapittel-4-paragraf-2-ledd-1">For vedtak truffet av Statens vegvesen er Vegdirektoratet klageinstans.</article><article class="legalP" id="kapittel-4-paragraf-2-ledd-2">Dersom en elev ikke har tilstrekkelige kjøreferdigheter til å gjennomføre den praktiske obligatoriske opplæringen på en tilfredsstillende måte, skal undervisningspersonellet avvise eleven. Statens vegvesen skal varsles om avvisningen.</article><article class="legalP" id="kapittel-4-paragraf-2-ledd-3">Dersom eleven ikke aksepterer avvisningen, kan spørsmål om avvisning forelegges Statens vegvesen som fatter vedtak.</article><article class="legalP" id="kapittel-4-paragraf-2-ledd-4">Ved avvisning skal opplæringsinstitusjonen informere eleven om disse rutinene.</article></article><article class="legalArticle" data-lovdata-URL="SF/forskrift/2024-01-22-100/§4-3" data-name="§4-3" id="kapittel-4-paragraf-3"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">Dispensasjon</span></h3><article class="legalP" id="kapittel-4-paragraf-3-ledd-1">Statens vegvesen kan, ved enkeltvedtak, gjøre unntak fra bestemmelsene i denne forskriften når det foreligger særlig tungtveiende grunner.</article></article><article class="legalArticle" data-lovdata-URL="SF/forskrift/2024-01-22-100/§4-4" data-name="§4-4" id="kapittel-4-paragraf-4"><h3 class="legalArticleHeader"><span class="legalArticleValue">§ 4-4</span>. <span class="legalArticleTitle">Utstedelse av yrkessjåførbevis og gyldighet</span></h3><article class="legalP" id="kapittel-4-paragraf-4-ledd-1">Yrkessjåførbevis etter <a href="forskrift/2024-01-22-100/§2-1">§ 2-1</a> i denne forskrift utstedes med gyldighet til og med 11. februar 2026. Dersom relevante førerkortklasser på gjeldende førerkort utløper før 11. februar 2026, vil yrkessjåførkompetansen utløpe samme dato som førerkortklassene. Innehaveren skal informeres om en slik begrensning i gyldigheten.</article><article class="legalP" id="kapittel-4-paragraf-4-ledd-2">Yrkessjåførbevisets felt 10 (bakside) påføres kode «95.01».</article><article class="legalP" id="kapittel-4-paragraf-4-ledd-3">Yrkessjåførbeviset er gyldig så lenge innehaveren er omfattet av reglene for midlertidig kollektiv beskyttelse for personer fordrevet fra Ukraina, jf. <a href="lov/2008-05-15-35/§34">utlendingsloven § 34</a> og <a href="forskrift/2009-10-15-1286/§7-5a">utlendingsforskriften § 7-5a</a>, men maksimalt til 11. februar 2026.</article><article class="legalP" id="kapittel-4-paragraf-4-ledd-4">Ved tap eller utskiftning av bevis for yrkessjåførkompetanse gjelder <a href="forskrift/2008-04-16-362/§38/ledd/1">yrkessjåførforskriften § 38 første</a>, <a href="forskrift/2008-04-16-362/§38/ledd/3">tredje</a> og <a href="forskrift/2008-04-16-362/§38/ledd/4">fjerde ledd</a>.</article><article class="changesToParent">Endret ved forskrift <a href="forskrift/2025-02-24-287">24 feb 2025 nr. 287</a>.</article></article><article class="legalArticle" data-lovdata-URL="SF/forskrift/2024-01-22-100/§4-5" data-name="§4-5" id="kapittel-4-paragraf-5"><h3 class="legalArticleHeader"><span class="legalArticleValue">§ 4-5</span>. <span class="legalArticleTitle">Ikrafttredelse</span></h3><article class="legalP" id="kapittel-4-paragraf-5-ledd-1">Forskriften trer i kraft 1. februar 2024.</article></article></section></main></body></html>