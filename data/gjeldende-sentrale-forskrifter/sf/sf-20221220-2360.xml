<!DOCTYPE html><html lang="nb"><head><title>Forskrift om tilskudd til politiforeninger</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-12-20-2360</dd><dt class="dokid">DokumentID</dt><dd class="dokid">SF/forskrift/2022-12-20-2360</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="subunit">Etat</dt><dd class="subunit"><ul><li>Politiavdelingen</li></ul></dd><dt class="dateInForce">I kraft fra</dt><dd class="dateInForce">2023-01-01</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2022-12-21 14:45</dd><dt class="title">Tittel</dt><dd class="title">Forskrift om tilskudd til politiforeninger</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Justis- og beredskapsdepartementet 20. desember 2022 til gjennomføring av Stortingets årlige budsjettvedtak.</dd><dt class="refid">RefID</dt><dd class="refid">forskrift/2022-12-20-2360</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om tilskudd til politiforeninger</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Hvem kan få tilskudd</a></li><li><a href="#paragraf-3">§ 3. Kunngjøring og søknadsfrist</a></li><li><a href="#paragraf-4">§ 4. Krav til søknaden</a></li><li><a href="#paragraf-5">§ 5. Tildelingskriterier</a></li><li><a href="#paragraf-6">§ 6. Beregning av tilskudd</a></li><li><a href="#paragraf-7">§ 7. Saksbehandling og klage</a></li><li><a href="#paragraf-8">§ 8. Utbetaling og tilbakebetaling</a></li><li><a href="#paragraf-9">§ 9. Tilskuddsmottakerens plikter</a></li><li><a href="#paragraf-10">§ 10. Kontroll av at vilkår og betingelser for tilskudd er oppfylt</a></li><li><a href="#paragraf-11">§ 11. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2022-12-20-2360" id="dokument"><h1>Forskrift om tilskudd til politiforeninger</h1><article class="legalArticle" data-lovdata-URL="SF/forskrift/2022-12-20-2360/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Tilskudd etter denne forskriften skal støtte drift av landsdekkende lag, selskap og foreninger som ivaretar felles faglige, sosiale, kulturelle og velferdsmessige interesser for politiets tilsatte og pensjonister.</article></article><article class="legalArticle" data-lovdata-URL="SF/forskrift/2022-12-20-2360/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Hvem kan få tilskudd</span></h2><article class="legalP" id="paragraf-2-ledd-1">Politirelaterte lag, selskap og foreninger med organisasjonsnummer fra Enhetsregisteret kan få tilskudd. Søkere må kunne dokumentere:<ol class="defaultList" type="a"><li data-name="a." value="1"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">at mottakers aktivitet understøtter politiets samfunnsoppdrag</article></article></li><li data-name="b." value="2"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">at mottaker er partipolitisk uavhengig</article></article></li><li data-name="c." value="3"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">at medlemskap er åpent for ansatte eller pensjonister i politietaten</article></article></li><li data-name="d." value="4"><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1">at mottakers tilbud er landsdekkende</article></article></li><li data-name="e." value="5"><article class="listArticle" id="paragraf-2-ledd-1-punkt-5"><article class="legalP" id="paragraf-2-ledd-1-punkt-5-ledd-1">at mottakers aktivitet oppfyller formål som nevnt i <a href="forskrift/2022-12-20-2360/§1">§ 1</a>.</article></article></li></ol></article></article><article class="legalArticle" data-lovdata-URL="SF/forskrift/2022-12-20-2360/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Kunngjøring og søknadsfrist</span></h2><article class="legalP" id="paragraf-3-ledd-1">Utlysning av tilskudd for det enkelte år skal kunngjøres, og kan skje på <a data-link-type="external" href="https://politiet.no">politiet.no</a> eller annen måte som er hensiktsmessig for kunngjøringen.</article><article class="legalP" id="paragraf-3-ledd-2">Kunngjøring skal normalt skje innen utgangen av oktober, etter fremleggelse av budsjettproposisjonen og med forbehold om Stortingets vedtak. Søknadsfrist settes normalt til 1. februar.</article><article class="legalP" id="paragraf-3-ledd-3">Søknad om tilskudd sendes Politidirektoratet. Det kan bare søkes om midler for ett år om gangen.</article></article><article class="legalArticle" data-lovdata-URL="SF/forskrift/2022-12-20-2360/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Krav til søknaden</span></h2><article class="legalP" id="paragraf-4-ledd-1">Søknaden skal:<ol class="defaultList" type="a"><li data-name="a." value="1"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">angi søkerens navn, adresse, organisasjonsnummer, kontonummer, e-postadresse, telefonnummer og kontaktperson</article></article></li><li data-name="b." value="2"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">angi hva tilskuddet skal benyttes til, og begrunne behovet for tilskudd</article></article></li><li data-name="c." value="3"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">angi beløpet det søkes om</article></article></li><li data-name="d." value="4"><article class="listArticle" id="paragraf-4-ledd-1-punkt-4"><article class="legalP" id="paragraf-4-ledd-1-punkt-4-ledd-1">inneholde et budsjett for tiltaket</article></article></li><li data-name="e." value="5"><article class="listArticle" id="paragraf-4-ledd-1-punkt-5"><article class="legalP" id="paragraf-4-ledd-1-punkt-5-ledd-1">oppgi hvilke beløp søkeren har søkt om og/eller mottatt fra andre offentlige myndigheter.</article></article></li></ol></article></article><article class="legalArticle" data-lovdata-URL="SF/forskrift/2022-12-20-2360/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Tildelingskriterier</span></h2><article class="legalP" id="paragraf-5-ledd-1">Politidirektoratet avgjør søknaden etter en vurdering av søknadsopplysningene mot følgende kriterier i prioritert rekkefølge:<ol class="defaultList" type="a"><li data-name="a." value="1"><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">relevans for politiets samfunnsoppdrag</article></article></li><li data-name="b." value="2"><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">antall personer tiltaket kommer til gode</article></article></li><li data-name="c." value="3"><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">skjønnsmessig vurdering av tiltakets effekt opp mot formål som nevnt i <a href="forskrift/2022-12-20-2360/§1">§ 1</a>.</article></article></li></ol></article><article class="legalP" id="paragraf-5-ledd-2">Dersom søkeren har mottatt midler fra andre offentlige myndigheter kan Politidirektoratet avkorte tildelt beløp.</article></article><article class="legalArticle" data-lovdata-URL="SF/forskrift/2022-12-20-2360/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Beregning av tilskudd</span></h2><article class="legalP" id="paragraf-6-ledd-1">Årlige bevilgninger til tilskudd til politiforeninger i politiet under kapittel 440, post 70 vil bli benyttet til å dekke søknader sendt inn av lag og foreninger som er mottaksberettiget etter <a href="forskrift/2022-12-20-2360/§2">§ 2</a> og som oppfyller krav til søknaden i <a href="forskrift/2022-12-20-2360/§4">§ 4</a>. Tildelingen av det enkelte beløp vil være basert på rangering av innkomne søknader etter kriteriene i <a href="forskrift/2022-12-20-2360/§5">§ 5</a>.</article></article><article class="legalArticle" data-lovdata-URL="SF/forskrift/2022-12-20-2360/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Saksbehandling og klage</span></h2><article class="legalP" id="paragraf-7-ledd-1">Søknader som kommer inn etter søknadsfristen kan avvises. Politidirektoratets vedtak om tilskudd kan påklages til Justis- og beredskapsdepartementet etter reglene i <a href="lov/1967-02-10/kapVI">forvaltningsloven kapittel VI</a>.</article></article><article class="legalArticle" data-lovdata-URL="SF/forskrift/2022-12-20-2360/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Utbetaling og tilbakebetaling</span></h2><article class="legalP" id="paragraf-8-ledd-1">Tilskudd utbetales årlig som et forskuddsvis engangstilskudd.</article><article class="legalP" id="paragraf-8-ledd-2">Tilskuddet kan kreves tilbakebetalt helt eller delvis dersom det ikke er brukt i samsvar med kravene i forskriften og tilskuddsvedtaket.</article></article><article class="legalArticle" data-lovdata-URL="SF/forskrift/2022-12-20-2360/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Tilskuddsmottakerens plikter</span></h2><article class="legalP" id="paragraf-9-ledd-1">Tilskuddsmottaker skal:<ol class="defaultList" type="a"><li data-name="a." value="1"><article class="listArticle" id="paragraf-9-ledd-1-punkt-1"><article class="legalP" id="paragraf-9-ledd-1-punkt-1-ledd-1">benytte tilskuddet i samsvar med forskriftens formål, søknaden og tilskuddsvedtaket</article></article></li><li data-name="b." value="2"><article class="listArticle" id="paragraf-9-ledd-1-punkt-2"><article class="legalP" id="paragraf-9-ledd-1-punkt-2-ledd-1">benytte tilskuddet i driftsåret det mottas støtte, med mindre tilskuddsvedtaket fastsetter noe annet</article></article></li><li data-name="c." value="3"><article class="listArticle" id="paragraf-9-ledd-1-punkt-3"><article class="legalP" id="paragraf-9-ledd-1-punkt-3-ledd-1">levere rapport og regnskap samt dokumentasjon i form av faktura, kvitteringer eller lignende til Politidirektoratet om hvordan tilskuddet har blitt benyttet iht. frist angitt i tilskuddsbrev.</article></article></li></ol></article></article><article class="legalArticle" data-lovdata-URL="SF/forskrift/2022-12-20-2360/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Kontroll av at vilkår og betingelser for tilskudd er oppfylt</span></h2><article class="legalP" id="paragraf-10-ledd-1">Politidirektoratet kan kontrollere at vilkårene for tilskudd og betingelsene i tilskuddsvedtaket er oppfylt, og kan kreve at tilskuddsmottaker fremlegger nødvendige opplysninger og dokumentasjon.</article></article><article class="legalArticle" data-lovdata-URL="SF/forskrift/2022-12-20-2360/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse</span></h2><article class="legalP" id="paragraf-11-ledd-1">Forskriften trer i kraft 1. januar 2023.</article></article></main></body></html>