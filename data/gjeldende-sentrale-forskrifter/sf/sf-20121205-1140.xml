<!DOCTYPE html><html lang="no"><head><title>Forskrift om bekjempelse av lakselus i akvakulturanlegg</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2012-12-05-1140</dd><dt class="dokid">DokumentID</dt><dd class="dokid">SF/forskrift/2012-12-05-1140</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="subunit">Etat</dt><dd class="subunit"><ul><li>Havbruksavd.</li></ul></dd><dt class="publishedIn">Publisert i</dt><dd class="publishedIn">I 2012 hefte 13</dd><dt class="dateInForce">I kraft fra</dt><dd class="dateInForce">2013-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2023-12-14</dd><dt class="lastChangedBy">Sist endret ved</dt><dd class="lastChangedBy"><a href="forskrift/2023-12-14-2087">forskrift/2023-12-14-2087</a></dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2009-08-18-1095">forskrift/2009-08-18-1095</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/2003-12-19-124/§7">lov/2003-12-19-124/§7</a></li><li><a href="lov/2003-12-19-124/§14">lov/2003-12-19-124/§14</a></li><li><a href="lov/2003-12-19-124/§15">lov/2003-12-19-124/§15</a></li><li><a href="lov/2003-12-19-124/§19">lov/2003-12-19-124/§19</a></li><li><a href="lov/2003-12-19-124/§26">lov/2003-12-19-124/§26</a></li><li><a href="forskrift/2003-12-19-1790">forskrift/2003-12-19-1790</a></li></ul></dd><dt class="dateOfPublication">Kunngjort</dt><dd class="dateOfPublication">2012-12-07 16:20</dd><dt class="lastupdated">Rettet</dt><dd class="lastupdated">2016-03-16 (§ 7 fjerde ledd)</dd><dt class="titleShort">Korttittel</dt><dd class="titleShort">Forskrift om lakselusbekjempelse</dd><dt class="title">Tittel</dt><dd class="title">Forskrift om bekjempelse av lakselus i akvakulturanlegg</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Fiskeri- og kystdepartementet 5. desember 2012 med hjemmel i <a href="lov/2003-12-19-124">lov 19. desember 2003 nr. 124</a> om matproduksjon og mattrygghet mv. (matloven) <a href="lov/2003-12-19-124/§7">§ 7</a>, <a href="lov/2003-12-19-124/§14">§ 14</a>, <a href="lov/2003-12-19-124/§15">§ 15</a>, <a href="lov/2003-12-19-124/§19">§ 19</a> og <a href="lov/2003-12-19-124/§26">§ 26</a> jf. <a href="forskrift/2003-12-19-1790">delegeringsvedtak 19. desember 2003 nr. 1790</a>. <br /><strong>Endret</strong> ved <a href="forskrift/2016-03-14-242">forskrifter 14 mars 2016 nr. 242</a>, <a href="forskrift/2017-03-06-275">6 mars 2017 nr. 275</a>, <a href="forskrift/2018-04-19-674">19 april 2018 nr. 674</a>, <a href="forskrift/2023-12-14-2087">14 des 2023 nr. 2087</a>. <br /><strong>Rettelser:</strong> 09.01.2013 (§ 16), 16.03.2016 (§ 7 fjerde ledd).</dd><dt class="refid">RefID</dt><dd class="refid">forskrift/2012-12-05-1140</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om bekjempelse av lakselus i akvakulturanlegg</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Virkeområde</a></li><li><a href="#paragraf-3">§ 3. Definisjoner</a></li><li><a href="#paragraf-4">§ 4. Samordnet plan for kontroll og bekjempelse av lakselus</a></li><li><a href="#paragraf-5">§ 5. Soner for kontroll og bekjempelse av lakselus</a></li><li><a href="#paragraf-6">§ 6. Måling av sjøtemperatur og telling av lakselus</a></li><li><a href="#paragraf-7">§ 7. (Opphevet)</a></li><li><a href="#paragraf-8">§ 8. Grenser for lakselus og tiltak</a></li><li><a href="#paragraf-9">§ 9. Behandling, evaluering og følsomhetsundersøkelser</a></li><li><a href="#paragraf-10">§ 10. Rapportering</a></li><li><a href="#paragraf-11">§ 11. Tilsyn og vedtak</a></li><li><a href="#paragraf-12">§ 12. Tvangsmulkt</a></li><li><a href="#paragraf-13">§ 13. Straff</a></li><li><a href="#paragraf-14">§ 14. Dispensasjon</a></li><li><a href="#paragraf-15">§ 15. Ikrafttredelse og oppheving av forskrift</a></li><li><a href="#paragraf-16">§ 16. Overgangsbestemmelse</a></li><li><a href="#kapittel-1">Vedlegg 1. Krav til rutinemessig telling av lakselus</a></li></ul></li></ul></dd></dl></header><main class="documentBody" data-lovdata-URL="SF/forskrift/2012-12-05-1140" id="dokument"><h1>Forskrift om bekjempelse av lakselus i akvakulturanlegg</h1><article class="legalArticle" data-lovdata-URL="SF/forskrift/2012-12-05-1140/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med forskriften er å redusere forekomsten av lakselus slik at skadevirkningene på fisk i akvakulturanlegg og i viltlevende bestander av laksefisk minimaliseres, samt redusere og bekjempe resistensutvikling hos lakselus.</article></article><article class="legalArticle" data-lovdata-URL="SF/forskrift/2012-12-05-1140/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder for akvakulturanlegg med laksefisk i sjø. For slaktemerder ved slakteri gjelder kun <a href="forskrift/2012-12-05-1140/§5">§ 5</a> og <a href="forskrift/2012-12-05-1140/§9">§ 9</a> siste ledd.</article><article class="legalP" id="paragraf-2-ledd-2">Forskriften retter seg mot enhver som har eller plikter å ha godkjenning etter <a href="forskrift/2008-06-17-823">forskrift 17. juni 2008 nr. 823 om etablering og utvidelse av akvakulturanlegg, zoobutikker m.m.</a> eller <a href="forskrift/2022-04-06-631">dyrehelseforskriften 6. april 2022 nr. 631</a> og <a href="forskrift/2022-04-05-624">akvabiosikkerhetsforskriften 5. april 2022 nr. 624</a>.</article><article class="changesToParent">Endret ved forskrift <a href="forskrift/2023-12-14-2087">14 des 2023 nr. 2087</a>.</article></article><article class="legalArticle" data-lovdata-URL="SF/forskrift/2012-12-05-1140/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">I forskriften menes med:<ol class="defaultList" type="a"><li data-name="a." value="1"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1"><i>Behandling</i>: Medikamentell avlusning ved bad eller gjennom fôret, eller andre metoder som fjerner lakselus, herunder mekanisk fjerning. Bruk av rensefisk regnes ikke som behandling.</article></article></li><li data-name="b." value="2"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1"><i>Bevegelige stadier</i>: Voksne hannlus og halvvoksne (preadulte) stadier av lakselus.</article></article></li><li data-name="c." value="3"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1"><i>Fastsittende stadier</i>: Copepoditt- og chalimusstadier av lakselus.</article></article></li><li data-name="d." value="4"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1"><i>Lakselus</i>: Hoppekreps av arten <i>Lepeophtheirus salmonis</i>.</article></article></li><li data-name="e." value="5"><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1"><i>Resistens</i>: Mangelfull behandlingseffekt som skyldes at deler av eller hele den aktuelle lakselusepopulasjonen har arvbar nedsatt følsomhet for det farmasøytiske virkestoff som benyttes, slik at deler av eller hele populasjonen kan overleve en dose legemiddel som er dødelig for majoriteten av individene i en normalt følsom populasjon.</article></article></li><li data-name="f." value="6"><article class="listArticle" id="paragraf-3-ledd-1-punkt-6"><article class="legalP" id="paragraf-3-ledd-1-punkt-6-ledd-1"><i>Rensefisk</i>: Fisk som er ment for eller brukes til å redusere antall parasitter på fisk i akvakulturanlegg.</article></article></li><li data-name="g." value="7"><article class="listArticle" id="paragraf-3-ledd-1-punkt-7"><article class="legalP" id="paragraf-3-ledd-1-punkt-7-ledd-1"><i>Voksen hunnlus</i>: Kjønnsmoden hunnlus med eller uten eggstrenger.</article></article></li></ol></article><article class="changesToParent">Endret ved <a href="forskrift/2018-04-19-674">forskrift 19 april 2018 nr. 674</a>.</article></article><article class="legalArticle" data-lovdata-URL="SF/forskrift/2012-12-05-1140/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Samordnet plan for kontroll og bekjempelse av lakselus</span></h2><article class="legalP" id="paragraf-4-ledd-1">Akvakulturanleggene skal ha en plan for effektiv kontroll og bekjempelse av lakselus. Planen skal være samordnet med andre akvakulturanlegg innenfor et nærmere bestemt geografisk område. Omfanget på det geografiske området skal bestemmes ut fra hydrografiske forhold og plasseringen av akvakulturanlegg, slik at området er egnet for å få til en effektiv kontroll og bekjempelse.</article><article class="legalP" id="paragraf-4-ledd-2">Planen skal beskrive samordnede tiltak som gjennomføres for å ivareta hensyn til ville bestander, og skal spesielt omfatte tiltak som sikrer lavest mulig forekomst av infektive stadier av lakselus i sjøen i perioder som er kritiske for ville bestander av laks og sjøørret. Planen skal minst inneholde følgende:<ol class="defaultList" type="a"><li data-name="a." value="1"><article class="listArticle" id="paragraf-4-ledd-2-punkt-1"><article class="legalP" id="paragraf-4-ledd-2-punkt-1-ledd-1">navn, lokalitetsnummer og kontaktdetaljer for akvakulturanlegg som er omfattet av det geografiske området med samordnet plan,</article></article></li><li data-name="b." value="2"><article class="listArticle" id="paragraf-4-ledd-2-punkt-2"><article class="legalP" id="paragraf-4-ledd-2-punkt-2-ledd-1">begrunnelse for valg av områdets omfang,</article></article></li><li data-name="c." value="3"><article class="listArticle" id="paragraf-4-ledd-2-punkt-3"><article class="legalP" id="paragraf-4-ledd-2-punkt-3-ledd-1">tiltak som gjennomføres i akvakulturanlegg i området for å begrense forekomsten av lakselus og utviklingen av resistens, herunder rutiner for samordnet utsett i og brakklegging av akvakulturanlegg,</article></article></li><li data-name="d." value="4"><article class="listArticle" id="paragraf-4-ledd-2-punkt-4"><article class="legalP" id="paragraf-4-ledd-2-punkt-4-ledd-1">rutiner for samordning av behandlinger gjennom året med tidsrom og tiltaksgrense for disse behandlingene. Dette gjelder også samordnede behandlinger om våren, jf. <a href="forskrift/2012-12-05-1140/§7">§ 7</a>,</article></article></li><li data-name="e." value="5"><article class="listArticle" id="paragraf-4-ledd-2-punkt-5"><article class="legalP" id="paragraf-4-ledd-2-punkt-5-ledd-1">rutiner for utveksling av informasjon mellom akvakulturanlegg innenfor området som er nødvendig for å gjennomføre samordnet kontroll og bekjempelse. Informasjonsutvekslingen skal minst inneholde opplysninger om gjennomførte behandlinger, resultater fra følsomhetsundersøkelser og tellinger av lakselus.</article></article></li></ol></article><article class="legalP" id="paragraf-4-ledd-3">Planen skal til enhver tid være oppdatert, og tiltak skal gjennomføres i samsvar med planen. Planen skal være tilgjengelig på akvakulturanlegget og oversendes årlig til Mattilsynet innen 1. oktober. Endringer av planen skal umiddelbart varsles inn til Mattilsynet.</article></article><article class="legalArticle" data-lovdata-URL="SF/forskrift/2012-12-05-1140/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Soner for kontroll og bekjempelse av lakselus</span></h2><article class="legalP" id="paragraf-5-ledd-1">Dersom planen etter <a href="forskrift/2012-12-05-1140/§4">§ 4</a> ikke anses tilstrekkelig til å oppfylle forskriftens formål, kan Mattilsynet fastsette forskrift om sone for å sikre gjennomføring av nødvendige tiltak. Slik forskrift kan blant annet omfatte krav om:<ol class="defaultList" type="a"><li data-name="a." value="1"><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">tidspunkt og grenseverdier for gjennomføring av samordnede behandlinger,</article></article></li><li data-name="b." value="2"><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">egne grenser for lakselus,</article></article></li><li data-name="c." value="3"><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">reduksjon av biomasse,</article></article></li><li data-name="d." value="4"><article class="listArticle" id="paragraf-5-ledd-1-punkt-4"><article class="legalP" id="paragraf-5-ledd-1-punkt-4-ledd-1">bruk av slaktemerder,</article></article></li><li data-name="e." value="5"><article class="listArticle" id="paragraf-5-ledd-1-punkt-5"><article class="legalP" id="paragraf-5-ledd-1-punkt-5-ledd-1">godkjenning av planer for forebygging og bekjempelse av lakselus, og</article></article></li><li data-name="f." value="6"><article class="listArticle" id="paragraf-5-ledd-1-punkt-6"><article class="legalP" id="paragraf-5-ledd-1-punkt-6-ledd-1">ytterligere krav til telling av lakselus i akvakulturanlegg.</article></article></li></ol></article></article><article class="legalArticle" data-lovdata-URL="SF/forskrift/2012-12-05-1140/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Måling av sjøtemperatur og telling av lakselus</span></h2><article class="legalP" id="paragraf-6-ledd-1">Sjøtemperaturen på tre meters dyp skal måles minst hver uke.</article><article class="legalP" id="paragraf-6-ledd-2">Antallet lakselus skal telles minst hver 7. dag ved temperaturer lik eller over 4 °C, og minst hver 14. dag ved temperaturer under 4 °C. Stamfisk er unntatt fra krav om telling ved temperaturer under 4 °C. Telling av lakselus skal gjennomføres i henhold til kravene i vedlegg 1.</article><article class="legalP" id="paragraf-6-ledd-3">Kravene til telling gjelder ikke dersom all fisken i akvakulturanlegget skal slaktes ut innen 14 dager etter at telling skulle vært gjennomført.</article></article><article class="legalArticle" data-lovdata-URL="SF/forskrift/2012-12-05-1140/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">(Opphevet)</span></h2><article class="changesToParent">Endret ved <a href="forskrift/2016-03-14-242">forskrift 14 mars 2016 nr. 242</a>, opphevet ved <a href="forskrift/2017-03-06-275">forskrift 6 mars 2017 nr. 275</a>.</article></article><article class="legalArticle" data-lovdata-URL="SF/forskrift/2012-12-05-1140/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Grenser for lakselus og tiltak</span></h2><article class="legalP" id="paragraf-8-ledd-1">I Nord-Trøndelag og sørover skal det fra og med mandag i uke 16 til og med søndag i uke 21 til en hver tid være færre enn 0,2 voksen hunnlus av lakselus i gjennomsnitt per fisk i akvakulturanlegget. Fra og med mandag i uke 22 til og med søndag i uke 15 skal det til en hver tid være færre enn 0,5 voksen hunnlus av lakselus i gjennomsnitt per fisk i akvakulturanlegget.</article><article class="legalP" id="paragraf-8-ledd-2">I Nordland, Troms og Finnmark skal det fra og med mandag i uke 21 til og med søndag i uke 26 til en hver tid være færre enn 0,2 voksen hunnlus av lakselus i gjennomsnitt per fisk i akvakulturanlegget. Fra og med mandag i uke 27 til og med søndag i uke 20 skal det til en hver tid være færre enn 0,5 voksen hunnlus av lakselus i gjennomsnitt per fisk i akvakulturanlegget.</article><article class="legalP" id="paragraf-8-ledd-3">Det skal gjennomføres tiltak for å sikre at mengden lakselus ikke overskrider grensene i første og andre ledd, herunder om nødvendig utslakting av fisk.</article><article class="legalP" id="paragraf-8-ledd-4">Mattilsynet kan gi tillatelse til en høyere grense for lakselus for stamfisk det siste halve året den står i sjøen.</article><article class="changesToParent">Endret ved <a href="forskrift/2017-03-06-275">forskrift 6 mars 2017 nr. 275</a>.</article></article><article class="legalArticle" data-lovdata-URL="SF/forskrift/2012-12-05-1140/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Behandling, evaluering og følsomhetsundersøkelser</span></h2><article class="legalP" id="paragraf-9-ledd-1">Ved bruk av legemiddel i behandling mot lakselus skal behandlingen gjennomføres med et legemiddel som forventes å ha god effekt basert på relevante følsomhetsundersøkelser. Behandlingen skal gjennomføres i alle produksjonsenhetene i akvakulturanlegget, med mindre det kan dokumenteres at behandling av alle produksjonsenhetene er åpenbart unødvendig.</article><article class="legalP" id="paragraf-9-ledd-2">Badebehandling skal gjennomføres i lukket behandlingsenhet med mindre legemidlet er godkjent for annen form for behandling. Oral behandling skal ikke gjennomføres ved sviktende appetitt.</article><article class="legalP" id="paragraf-9-ledd-3">Behandlingseffekten skal evalueres etter hver gjennomført behandling med legemiddel. Ved mangelfull effekt av gjennomført behandling skal årsaksforhold umiddelbart utredes, og følsomhet for legemiddel skal undersøkes spesifikt. Slik evaluering, utredning og undersøkelse skal gjennomføres av autorisert dyrehelsepersonell.</article><article class="legalP" id="paragraf-9-ledd-4">Det skal iverksettes tiltak for å bekjempe resistente lakseluspopulasjoner, herunder om nødvendig utslakting av fisk og forlenget brakklegging.</article></article><article class="legalArticle" data-lovdata-URL="SF/forskrift/2012-12-05-1140/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Rapportering</span></h2><article class="legalP" id="paragraf-10-ledd-1">For hver uke skal følgende opplysninger rapporteres til Mattilsynet senest i løpet av tirsdag i nærmeste påfølgende uke. Rapportering skjer i henhold til fastsatt skjema og skal angi:<ol class="defaultList" type="a"><li data-name="a." value="1"><article class="listArticle" id="paragraf-10-ledd-1-punkt-1"><article class="legalP" id="paragraf-10-ledd-1-punkt-1-ledd-1">sjøtemperatur,</article></article></li><li data-name="b." value="2"><article class="listArticle" id="paragraf-10-ledd-1-punkt-2"><article class="legalP" id="paragraf-10-ledd-1-punkt-2-ledd-1">behandling mot lakselus,</article></article></li><li data-name="c." value="3"><article class="listArticle" id="paragraf-10-ledd-1-punkt-3"><article class="legalP" id="paragraf-10-ledd-1-punkt-3-ledd-1">hvilke virkestoff og mengde virkestoff som er benyttet ved behandling mot lakselus,</article></article></li><li data-name="d." value="4"><article class="listArticle" id="paragraf-10-ledd-1-punkt-4"><article class="legalP" id="paragraf-10-ledd-1-punkt-4-ledd-1">resultater av følsomhetsundersøkelser,</article></article></li><li data-name="e." value="5"><article class="listArticle" id="paragraf-10-ledd-1-punkt-5"><article class="legalP" id="paragraf-10-ledd-1-punkt-5-ledd-1">mistanke om resistens, og</article></article></li><li data-name="f." value="6"><article class="listArticle" id="paragraf-10-ledd-1-punkt-6"><article class="legalP" id="paragraf-10-ledd-1-punkt-6-ledd-1">antallet lakselus av voksen hunnlus, bevegelige og fastsittende stadier.</article></article></li></ol></article><article class="changesToParent">Endret ved <a href="forskrift/2018-04-19-674">forskrift 19 april 2018 nr. 674</a>.</article></article><article class="legalArticle" data-lovdata-URL="SF/forskrift/2012-12-05-1140/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Tilsyn og vedtak</span></h2><article class="legalP" id="paragraf-11-ledd-1">Mattilsynet fører tilsyn og kan fatte nødvendige vedtak, jf. <a href="lov/2003-12-19-124/§19">matloven § 19</a> og <a href="lov/2003-12-19-124/§23">§ 23</a>, for å oppnå etterlevelse av bestemmelser gitt i eller i medhold av denne forskriften. Mattilsynet kan også fatte enkeltvedtak i henhold til <a href="lov/2003-12-19-124/§24">matloven § 24</a> til <a href="lov/2003-12-19-124/§26">§ 26</a>.</article></article><article class="legalArticle" data-lovdata-URL="SF/forskrift/2012-12-05-1140/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Tvangsmulkt</span></h2><article class="legalP" id="paragraf-12-ledd-1">Dersom virksomhetene unnlater å etterkomme enkeltvedtak innen fastsatt frist, kan Mattilsynet for hver påbegynte 10&#xa0;000 fisk i akvakulturanlegget fastsette løpende dagmulkt til folketrygdens grunnbeløp dividert med 36,5.</article><article class="legalP" id="paragraf-12-ledd-2">Tvangsmulkten kan fastsettes i forbindelse med pålegget. Tvangsmulkten løper fra den dagen fristen løper ut og inntil det forhold som er i strid med forskriften er rettet.</article></article><article class="legalArticle" data-lovdata-URL="SF/forskrift/2012-12-05-1140/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Straff</span></h2><article class="legalP" id="paragraf-13-ledd-1">Overtredelse av bestemmelser gitt i denne forskriften eller enkeltvedtak gitt i medhold av forskriften er straffbart i henhold til <a href="lov/2003-12-19-124/§28">matloven § 28</a>.</article></article><article class="legalArticle" data-lovdata-URL="SF/forskrift/2012-12-05-1140/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Dispensasjon</span></h2><article class="legalP" id="paragraf-14-ledd-1">Mattilsynet kan i særskilte tilfelle dispensere fra bestemmelsene i denne forskriften, forutsatt at det ikke vil stride mot Norges internasjonale forpliktelser, herunder EØS-avtalen.</article></article><article class="legalArticle" data-lovdata-URL="SF/forskrift/2012-12-05-1140/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Ikrafttredelse og oppheving av forskrift</span></h2><article class="legalP" id="paragraf-15-ledd-1">Denne forskriften trer i kraft 1. januar 2013. Samtidig oppheves <a href="forskrift/2009-08-18-1095">forskrift 18. august 2009 nr. 1095</a> om bekjempelse av lus i akvakulturanlegg.</article></article><article class="legalArticle" data-lovdata-URL="SF/forskrift/2012-12-05-1140/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Overgangsbestemmelse</span></h2><article class="legalP" id="paragraf-16-ledd-1">Planer for gjennomføring av samordnede behandlinger våren 2013 i henhold til <a href="forskrift/2012-12-05-1140/§4">§ 4</a> skal sendes inn til Mattilsynet innen 15. februar 2013.</article></article><section class="section" data-name="vedlegg1" id="kapittel-1" data-lovdata-URL="SF/forskrift/2012-12-05-1140/KAPITTEL_1"><h2>Vedlegg 1. Krav til rutinemessig telling av lakselus</h2><ol class="defaultList" type="1"><li data-name="1." value="1"><article class="listArticle" id="kapittel-1-punkt-1"><article class="legalP" id="kapittel-1-punkt-1-ledd-1">Det skal telles lakselus i følgende tre stadiegrupper: <ol class="defaultList" type="a"><li data-name="a." value="1"><article class="listArticle" id="kapittel-1-punkt-1-ledd-1-punkt-1"><article class="legalP" id="kapittel-1-punkt-1-ledd-1-punkt-1-ledd-1">voksen hunnlus,</article></article></li><li data-name="b." value="2"><article class="listArticle" id="kapittel-1-punkt-1-ledd-1-punkt-2"><article class="legalP" id="kapittel-1-punkt-1-ledd-1-punkt-2-ledd-1">bevegelige stadier, og</article></article></li><li data-name="c." value="3"><article class="listArticle" id="kapittel-1-punkt-1-ledd-1-punkt-3"><article class="legalP" id="kapittel-1-punkt-1-ledd-1-punkt-3-ledd-1">fastsittende stadier.</article></article></li></ol></article></article></li><li data-name="2." value="2"><article class="listArticle" id="kapittel-1-punkt-2"><article class="legalP" id="kapittel-1-punkt-2-ledd-1">I Nord-Trøndelag og sørover skal det fra og med mandag i uke 14 til og med søndag i uke 21 telles lakselus på minst 20 tilfeldige fisk fra alle merdene i akvakulturanlegget ved hver telling. Fra og med mandag i uke 22 til og med søndag i uke 13 skal det telles lakselus på minst 10 tilfeldige fisk fra alle merdene i akvakulturanlegget ved hver telling. Snitt fra telling i alle merder legges til grunn ved innrapportering av lus.</article></article></li><li data-name="3." value="3"><article class="listArticle" id="kapittel-1-punkt-3"><article class="legalP" id="kapittel-1-punkt-3-ledd-1">I Nordland, Troms og Finnmark skal det fra og med mandag i uke 19 til og med søndag i uke 26 telles lakselus på minst 20 tilfeldige fisk fra alle merdene i akvakulturanlegget ved hver telling. Fra og med mandag i uke 27 til og med søndag i uke 18 skal det telles lakselus på minst 10 tilfeldige fisk fra alle merdene i akvakulturanlegget ved hver telling. Snitt fra telling i alle merder legges til grunn ved innrapportering av lus.</article></article></li><li data-name="4." value="4"><article class="listArticle" id="kapittel-1-punkt-4"><article class="legalP" id="kapittel-1-punkt-4-ledd-1">Fisken skal fanges inn med orkastnot eller annen metode som sikrer et representativt utvalg av fisk. Fisken skal bedøves før telling. En og en fisk tas opp og undersøkes nøye. Lus som detter av i bedøvelseskaret skal også telles med.</article></article></li><li data-name="5." value="5"><article class="listArticle" id="kapittel-1-punkt-5"><article class="legalP" id="kapittel-1-punkt-5-ledd-1">For hver fisk skal antall lakselus i de forskjellige stadiegruppene føres inn i skjema laget til formålet. For hver merd skal følgende opplysninger også noteres på samme skjema: Merdnummer, merdens størrelse (omkrets/side) og dybde (rette vegger), antall fisk og gjennomsnittsvekt av fisk.</article></article></li><li data-name="6." value="6"><article class="listArticle" id="kapittel-1-punkt-6"><article class="legalP" id="kapittel-1-punkt-6-ledd-1">For hver merd skal gjennomsnittet beregnes for hver stadiegruppe ved å legge sammen alle lakselus i gruppen fra all fisk som er undersøkt i merden, delt på antall undersøkte fisk. For akvakulturanlegget skal gjennomsnittet for hver stadiegruppe beregnes ved å legge sammen gjennomsnittene fra hver merd delt på antall merder.</article></article></li><li data-name="7." value="7"><article class="listArticle" id="kapittel-1-punkt-7"><article class="legalP" id="kapittel-1-punkt-7-ledd-1">Forut for behandling mot lakselus som kun omfatter enkelte produksjonsenheter, skal det være gjennomført lakselustelling i alle produksjonsenheter i akvakulturanlegget.</article></article></li></ol><article class="changesToParent">Endret ved <a href="forskrift/2017-03-06-275">forskrift 6 mars 2017 nr. 275</a>.</article></section></main></body></html>