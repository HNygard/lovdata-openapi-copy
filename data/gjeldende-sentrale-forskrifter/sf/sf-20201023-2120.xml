<!DOCTYPE html><html lang="no"><head><title>Forskrift om saksøktes ansvar for sakskostnader ved tvangsfullbyrdelse</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-10-23-2120</dd><dt class="dokid">DokumentID</dt><dd class="dokid">SF/forskrift/2020-10-23-2120</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="subunit">Etat</dt><dd class="subunit"><ul><li>Lovavd.</li></ul></dd><dt class="dateInForce">I kraft fra</dt><dd class="dateInForce">2021-02-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/1992-12-04-898">forskrift/1992-12-04-898</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1992-06-26-86/§3-1">lov/1992-06-26-86/§3-1</a></li></ul></dd><dt class="dateOfPublication">Kunngjort</dt><dd class="dateOfPublication">2020-10-23 14:00</dd><dt class="titleShort">Korttittel</dt><dd class="titleShort">Forskrift om saksøktes ansvar for sakskostnader ved tvangsfullbyrdelse</dd><dt class="title">Tittel</dt><dd class="title">Forskrift om saksøktes ansvar for sakskostnader ved tvangsfullbyrdelse</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 23. oktober 2020 med hjemmel i <a href="lov/1992-06-26-86">lov 26. juni 1992 nr. 86</a> om tvangsfullbyrdelse (tvangsfullbyrdelsesloven) <a href="lov/1992-06-26-86/§3-1">§ 3-1</a> første ledd syvende punktum. Fremmet av Justis- og beredskapsdepartementet.</dd><dt class="refid">RefID</dt><dd class="refid">forskrift/2020-10-23-2120</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om saksøktes ansvar for sakskostnader ved tvangsfullbyrdelse</a><ul class="tocSubUl"><li><a href="#paragraf-1">§ 1. Virkeområde</a></li><li><a href="#paragraf-2">§ 2. Hovedregel</a></li><li><a href="#paragraf-3">§ 3. Tvangsdekning i fast eiendom, registrerte borettslagsandeler og adkomstdokumenter til leierett eller borett til husrom</a></li><li><a href="#paragraf-4">§ 4. Dekning av kostnader utover hovedregelen</a></li><li><a href="#paragraf-5">§ 5. Erstatning for attester og utskrifter fra registre</a></li><li><a href="#paragraf-6">§ 6. Ikrafttredelse m.m.</a></li></ul></li></ul></dd></dl></header><main class="documentBody" data-lovdata-URL="SF/forskrift/2020-10-23-2120" id="dokument"><h1>Forskrift om saksøktes ansvar for sakskostnader ved tvangsfullbyrdelse</h1><article class="legalArticle" data-lovdata-URL="SF/forskrift/2020-10-23-2120/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder for saksøktes ansvar for saksøkerens sakskostnader i saker om tvangsfullbyrdelse etter tvangsfullbyrdelsesloven.</article><article class="legalP" id="paragraf-1-ledd-2">Forskriften gjelder ikke for:<ol class="defaultList" type="a"><li data-name="a." value="1"><article class="listArticle" id="paragraf-1-ledd-2-punkt-1"><article class="legalP" id="paragraf-1-ledd-2-punkt-1-ledd-1">saker om tvangsdekning etter <a href="lov/1992-06-26-86/kap10">tvangsfullbyrdelsesloven kapittel 10</a> avsnitt V og VI</article></article></li><li data-name="b." value="2"><article class="listArticle" id="paragraf-1-ledd-2-punkt-2"><article class="legalP" id="paragraf-1-ledd-2-punkt-2-ledd-1">saker om tvangsdekning etter tvangsfullbyrdelsesloven kapittel 11 i andre realregistrerte formuesgoder enn fast eiendom og registrerte borettslagsandeler, samt saker om tvangsbruk</article></article></li><li data-name="c." value="3"><article class="listArticle" id="paragraf-1-ledd-2-punkt-3"><article class="legalP" id="paragraf-1-ledd-2-punkt-3-ledd-1">saker om fravikelse av fast eiendom etter <a href="lov/1992-06-26-86/kap13">tvangsfullbyrdelsesloven kapittel 13</a> på grunnlag av særlig tvangsgrunnlag etter annen lov og tvangsgrunnlag som nevnt i <a href="lov/1992-06-26-86/§13-2">tvangsfullbyrdelsesloven § 13-2</a> tredje ledd bokstav d og e</article></article></li><li data-name="d." value="4"><article class="listArticle" id="paragraf-1-ledd-2-punkt-4"><article class="legalP" id="paragraf-1-ledd-2-punkt-4-ledd-1">saker om tvangsfullbyrdelse av krav om sikkerhetsstillelse, handleplikter og unnlatelses- og tåleplikter etter <a href="lov/1992-06-26-86/kap13">tvangsfullbyrdelsesloven kapittel 13</a> avsnitt IV, V og VI.</article></article></li></ol></article></article><article class="legalArticle" data-lovdata-URL="SF/forskrift/2020-10-23-2120/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Hovedregel</span></h2><article class="legalP" id="paragraf-2-ledd-1">Når en saksøker skal tilkjennes erstatning for nødvendige sakskostnader ved tvangsfullbyrdelse, jf. <a href="lov/1992-06-26-86/§3-1">tvangsfullbyrdelsesloven § 3-1</a>, kan saksøkeren ikke tilkjennes mer enn<ol class="defaultList" type="a"><li data-name="a." value="1"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">gebyret for tvangsfullbyrdelsen etter <a href="lov/1982-12-17-86/§14">rettsgebyrloven § 14</a></article></article></li><li data-name="b." value="2"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">et beløp lik en halv gang rettsgebyret for kostnader ved skriving av begjæringen og andre alminnelige sakskostnader.</article></article></li></ol></article><article class="legalP" id="paragraf-2-ledd-2">Dersom hele eller mer enn halvparten av saksøkerens krav ikke skriver seg fra virksomhet som er merverdiavgiftspliktig, forhøyes satsen etter første ledd bokstav b med et beløp tilsvarende den generelle satsen for merverdiavgift.</article><article class="legalP" id="paragraf-2-ledd-3">Med rettsgebyret menes i første ledd bokstav b rettsgebyret slik det til enhver tid er fastsatt i medhold av <a href="lov/1982-12-17-86/§1">rettsgebyrloven § 1</a>. Rettsgebyret på det tidspunktet begjæringen om tvangsfullbyrdelse inngis, anvendes. <a href="lov/1915-08-13-5/§146">Domstolloven § 146</a> andre ledd gjelder tilsvarende.</article></article><article class="legalArticle" data-lovdata-URL="SF/forskrift/2020-10-23-2120/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tvangsdekning i fast eiendom, registrerte borettslagsandeler og adkomstdokumenter til leierett eller borett til husrom</span></h2><article class="legalP" id="paragraf-3-ledd-1">I saker om tvangssalg av fast eiendom, registrerte borettslagsandeler og adkomstdokumenter til leierett eller borett til husrom, jf. <a href="lov/1992-06-26-86/kap11">tvangsfullbyrdelsesloven kapittel 11</a> og <a href="lov/1992-06-26-86/kap12">12</a>, kan saksøkeren tilkjennes et beløp lik rettsgebyret for kostnader ved skriving av begjæringen og andre alminnelige sakskostnader som nevnt i <a href="forskrift/2020-10-23-2120/§2">§ 2</a> første ledd bokstav b.</article><article class="legalP" id="paragraf-3-ledd-2">Dersom det blir besluttet at tvangssalg skal gjennomføres, kan saksøkeren dessuten tilkjennes et beløp lik en halv gang rettsgebyret for alminnelige sakskostnader som påløper etter at beslutningen ble truffet.</article></article><article class="legalArticle" data-lovdata-URL="SF/forskrift/2020-10-23-2120/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Dekning av kostnader utover hovedregelen</span></h2><article class="legalP" id="paragraf-4-ledd-1">Maksimalsatsene i <a href="forskrift/2020-10-23-2120/§2">§ 2</a> og <a href="forskrift/2020-10-23-2120/§3">§ 3</a> gjelder ikke når det er klart at saksøkeren eller dennes prosessfullmektig har hatt nevneverdig mer arbeid med saken enn det som er vanlig. Erstatningskravet må begrunnes.</article><article class="legalP" id="paragraf-4-ledd-2">Ved tilbakelevering av løsøre til salgspanthaver etter <a href="lov/1992-06-26-86/kap9">tvangsfullbyrdelsesloven kapittel 9</a>, utlevering av løsøre eller verdipapirer etter loven <a href="lov/1992-06-26-86/kap13">kapittel 13</a> avsnitt II, eller fravikelse av fast eiendom etter avsnitt III kan saksøkeren uavhengig av maksimalsatsen i <a href="forskrift/2020-10-23-2120/§2">§ 2</a> tilkjennes erstatning for kostnader til oppmøte ved gjennomføringen. Erstatningskrav over en halv gang rettsgebyret eksklusiv merverdiavgift må begrunnes.</article><article class="legalP" id="paragraf-4-ledd-3">I saker om utlevering av løsøre og verdipapirer eller fravikelse av fast eiendom etter <a href="lov/1992-06-26-86/kap13">tvangsfullbyrdelsesloven kapittel 13</a> gjelder ikke maksimalsatsen i § 2 første ledd bokstav b for sakskostnader som påløper etter at det er besluttet at tvangsfullbyrdelsen skal gjennomføres.</article></article><article class="legalArticle" data-lovdata-URL="SF/forskrift/2020-10-23-2120/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Erstatning for attester og utskrifter fra registre</span></h2><article class="legalP" id="paragraf-5-ledd-1">Uavhengig av maksimalsatsene i <a href="forskrift/2020-10-23-2120/§2">§ 2</a> og <a href="forskrift/2020-10-23-2120/§3">§ 3</a> kan saksøkeren tilkjennes erstatning for gebyret til det offentlige eller annen utsteder for attester og utskrifter fra registre som saksøkeren etter <a href="lov/1992-06-26-86/§8-6">tvangsfullbyrdelsesloven § 8-6</a>, <a href="lov/1992-06-26-86/§9-3">§ 9-3</a>, <a href="lov/1992-06-26-86/§10-3">§ 10-3</a>, <a href="lov/1992-06-26-86/§11-6">§ 11-6</a> eller <a href="lov/1992-06-26-86/§12-4">§ 12-4</a> har lagt ved begjæringen om tvangsfullbyrdelse.</article></article><article class="legalArticle" data-lovdata-URL="SF/forskrift/2020-10-23-2120/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ikrafttredelse m.m.</span></h2><article class="legalP" id="paragraf-6-ledd-1">Forskriften trer i kraft 1. februar 2021. Fra den tid forskriften trer i kraft, oppheves <a href="forskrift/1992-12-04-898">forskrift 4. desember 1992 nr. 898</a> om saksøktes sakskostnadsansvar ved tvangsfullbyrdelse.</article><article class="legalP" id="paragraf-6-ledd-2">Forskriften gjelder for begjæringer om tvangsfullbyrdelse som inngis etter at forskriften er trådt i kraft.</article></article></main></body></html>