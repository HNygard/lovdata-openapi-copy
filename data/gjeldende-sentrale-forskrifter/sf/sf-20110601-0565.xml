<!DOCTYPE html><html lang="no"><head><title>Forskrift om dagpenger for fiskere og fangstfolk under arbeidsløshet (A-trygdforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2011-06-01-565</dd><dt class="dokid">DokumentID</dt><dd class="dokid">SF/forskrift/2011-06-01-565</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="subunit">Etat</dt><dd class="subunit"><ul><li>Havressurs- og kystavd.</li></ul></dd><dt class="publishedIn">Publisert i</dt><dd class="publishedIn">I 2011 hefte 5</dd><dt class="dateInForce">I kraft fra</dt><dd class="dateInForce">2011-07-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2012-01-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2011-12-21-1482">forskrift/2011-12-21-1482</a> fra 2012-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1997-02-28-19/§4-18">lov/1997-02-28-19/§4-18</a></li><li><a href="lov/1997-02-28-19/§21-15">lov/1997-02-28-19/§21-15</a></li></ul></dd><dt class="dateOfPublication">Kunngjort</dt><dd class="dateOfPublication">2011-06-03 14:55</dd><dt class="titleShort">Korttittel</dt><dd class="titleShort">A-trygdforskriften</dd><dt class="title">Tittel</dt><dd class="title">Forskrift om dagpenger for fiskere og fangstfolk under arbeidsløshet (A-trygdforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Fiskeri- og kystdepartementet 1. juni 2011 med hjemmel i <a href="lov/1997-02-28-19">lov 28. februar 1997 nr. 19</a> om folketrygd (folketrygdloven) <a href="lov/1997-02-28-19/§4-18">§ 4-18</a> annet ledd og <a href="lov/1997-02-28-19/§21-15">§ 21-15</a> første ledd. <br /><strong>Endret</strong> ved <a href="forskrift/2011-12-21-1482">forskrift 21 des 2011 nr. 1482</a>.</dd><dt class="refid">RefID</dt><dd class="refid">forskrift/2011-06-01-565</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om dagpenger for fiskere og fangstfolk under arbeidsløshet (A-trygdforskriften)</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Virkeområde</a></li><li><a href="#paragraf-3">§ 3. Forhold som gir rett til dagpenger til fiskere og fangstfolk med fartøytilknytning</a></li><li><a href="#paragraf-4">§ 4. Forhold som gir rett til dagpenger til fiskere og fangsfolk uten fartøytilknytning</a></li><li><a href="#paragraf-5">§ 5. Forhold som ikke gir rett til dagpenger</a></li><li><a href="#paragraf-6">§ 6. Forhold som gir reduksjon i dagpenger</a></li><li><a href="#paragraf-7">§ 7. Søknad om dagpenger og melding om fortsatt ledighet</a></li><li><a href="#paragraf-8">§ 8. Krav til minsteinntekt</a></li><li><a href="#paragraf-9">§ 9. Dagpengegrunnlag</a></li><li><a href="#paragraf-10">§ 10. Antall stønadsuker (Stønadsperiode)</a></li><li><a href="#paragraf-11">§ 11. Utbetaling av dagpenger</a></li><li><a href="#paragraf-12">§ 12. Trekk i dagpenger</a></li><li><a href="#paragraf-13">§ 13. Tilbakekreving etter feilaktige utbetalinger og sanksjoner</a></li><li><a href="#paragraf-14">§ 14. Vedtak og saksbehandling</a></li><li><a href="#paragraf-15">§ 15. Ikrafttredelse og overgangsordning</a></li></ul></li></ul></dd></dl></header><main class="documentBody" data-lovdata-URL="SF/forskrift/2011-06-01-565" id="dokument"><h1>Forskrift om dagpenger for fiskere og fangstfolk under arbeidsløshet (A-trygdforskriften)</h1><article class="legalArticle" data-lovdata-URL="SF/forskrift/2011-06-01-565/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med forskriften er å gi fiskere og fangstfolk delvis dekning for bortfall av arbeidsinntekt ved arbeidsløshet.</article></article><article class="legalArticle" data-lovdata-URL="SF/forskrift/2011-06-01-565/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder for arbeidsføre fiskere og fangstfolk som:<ol class="defaultList" type="a"><li data-name="a." value="1"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">er oppført på blad B eller oppfyller betingelsene for opptak på blad B i fiskermanntallet, og</article></article></li><li data-name="b." value="2"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">har deltatt på merkeregistrert fiskefartøy på minimum 6 meters lengde.</article></article></li></ol></article><article class="legalP" id="paragraf-2-ledd-2">Forskriften gjelder likevel bare de som deltar om bord på fartøy, uansett om vedkommende oppebærer lott eller hyre, og de som er tilsatt til å arbeide på land og som utelukkende lønnes med hel lott.</article><article class="legalP" id="paragraf-2-ledd-3">Styret i Garantikassen for fiskere kan i spesielle tilfelle utvide virkeområdet til også å gjelde fiskere og fangstfolk som har deltatt på ikke-merkeregistrerte fartøy på minimum 6 meters lengde.</article></article><article class="legalArticle" data-lovdata-URL="SF/forskrift/2011-06-01-565/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Forhold som gir rett til dagpenger til fiskere og fangstfolk med fartøytilknytning</span></h2><article class="legalP" id="paragraf-3-ledd-1">Fiskere og fangstfolk som er tilsatt på fartøy har rett til dagpenger når:<ol class="defaultList" type="a"><li data-name="a." value="1"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">fartøy blir satt ut av drift grunnet havari, forlis eller sykdom blant mannskapet.</article></article></li><li data-name="b." value="2"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">det oppstår ekstraordinære ishindringer for fartøy som normalt ville deltatt i et aktuelt fiske eller en aktuell fangst.</article></article></li><li data-name="c." value="3"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">et fartøy ikke kan komme i gang med fiske eller fangst på grunn av mannskapsmangel, og hvor en del av mannskapet allerede er tilsatt. Behovet for ytterligere arbeidskraft må være meddelt Arbeids- og velferdsetaten.</article></article></li><li data-name="d." value="4"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1">det iverksettes streik eller lockout av partene innen foredlings- og produksjonssektoren på land, og som derved hindrer fiskere og fangstfolk i å levere fangster eller drive fiske og fangst.</article></article></li><li data-name="e." value="5"><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1">det ved verkstedopphold oppstår uforutsette forsinkelser som medfører lengre avbrudd enn forutsatt.</article></article></li><li data-name="f." value="6"><article class="listArticle" id="paragraf-3-ledd-1-punkt-6"><article class="legalP" id="paragraf-3-ledd-1-punkt-6-ledd-1">et fartøy blir tatt ut av fiske eller fangst etter pålegg fra kontrollerende myndigheter. Ordinær klassing og vedlikeholdsarbeid gir ikke rett til dagpenger.</article></article></li></ol></article><article class="legalP" id="paragraf-3-ledd-2">Mottaker av dagpenger etter første ledd vil etter 8 uker bli stilt disponibel for arbeidsmarkedet og må erklære seg villig til å ta tilvist høvelig arbeid for videre å ha rett til utbetaling av dagpenger.</article></article><article class="legalArticle" data-lovdata-URL="SF/forskrift/2011-06-01-565/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Forhold som gir rett til dagpenger til fiskere og fangsfolk uten fartøytilknytning</span></h2><article class="legalP" id="paragraf-4-ledd-1">Fiskere og fangstfolk som ikke er tilsatt på fartøy, og som er disponible for arbeidsmarkedet, har rett til dagpenger når:<ol class="defaultList" type="a"><li data-name="a." value="1"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">det foreligger en skriftlig oppsigelse fra båteier eller høvedsmann på det fartøyet hvor vedkommende sist var tilsatt. Dersom fiskere og fangstfolk blir oppsagt på grunn av fangststopp som følge av reguleringer, sesongavslutning eller leveringsvansker, vil vedkommende ha rett til dagpenger etter en karenstid på 4 uker fra søknadstidspunktet.</article></article></li><li data-name="b." value="2"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">vedkommende ikke kommer på fiske eller fangst og har meldt seg ledig etter avsluttet militærtjeneste, sykdom, salg eller kondemnering av fartøy.</article></article></li></ol></article><article class="legalP" id="paragraf-4-ledd-2">Dersom fiskere eller fangstfolk har sagt opp eller sluttet uten rimelig grunn, eller er avskjediget eller oppsagt på grunn av forhold som kan bebreides vedkommende, kan dagpenger tilstås etter en karenstid på 8 uker fra den dag vedkommende søker om dagpenger.</article><article class="legalP" id="paragraf-4-ledd-3">Første ledd gjelder ikke for båteiere eller enefiskere. Som båteier regnes den som har en eierandel på over 50&#xa0;% i fartøyet. Personer med lavere eierandel er å anse som båteier dersom vedkommende disponerer fartøyet. Garantikassen for fiskere kan ved salg eller kondemnering av fiskefartøy, likevel innvilge dagpenger til båteiere og enefiskere etter en karenstid på 8 uker fra den dag vedkommende søker.</article></article><article class="legalArticle" data-lovdata-URL="SF/forskrift/2011-06-01-565/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Forhold som ikke gir rett til dagpenger</span></h2><article class="legalP" id="paragraf-5-ledd-1">Fiskere og fangstfolk har ikke rett til dagpenger når vedkommende:<ol class="defaultList" type="a"><li data-name="a." value="1"><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">deltar i streik eller er omfattet av lockout eller annen arbeidstvist.</article><article class="legalP" id="paragraf-5-ledd-1-punkt-1-ledd-2">Det samme gjelder dersom vedkommende uten å delta i tvisten er blitt ledig ved fartøyet tvisten omfatter, og det antas at vedkommendes lønns- eller arbeidsvilkår vil påvirkes av utfallet.</article></article></li><li data-name="b." value="2"><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">er blitt arbeidsløs på grunn av bestemmelser i <a href="lov/1975-05-30-18/§15">sjømannsloven § 15</a>.</article></article></li><li data-name="c." value="3"><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">nekter å ta tilvist høvelig arbeid. Retten til dagpenger faller ikke bort om vedkommende nekter å ta arbeid som er blitt ledig på grunn av arbeidstvist godkjent av avtaleparter tvisten gjelder, og som ikke er kjent ugyldig ved dom.</article></article></li><li data-name="d." value="4"><article class="listArticle" id="paragraf-5-ledd-1-punkt-4"><article class="legalP" id="paragraf-5-ledd-1-punkt-4-ledd-1">uten rimelig grunn nekter å delta i yrkesopplæring, omskolering eller yrkesmessig attføring som det kan gis tilskudd til etter lov om folketrygd, eller underkaste seg undersøkelse i forbindelse med forsøk på omskolering eller yrkesmessig attføring.</article></article></li><li data-name="e." value="5"><article class="listArticle" id="paragraf-5-ledd-1-punkt-5"><article class="legalP" id="paragraf-5-ledd-1-punkt-5-ledd-1">uten rimelig grunn har unnlatt å skaffe seg inntekt i ledighetsperioden, ved tilgjengelig høvelig arbeid eller selvstendig virksomhet.</article></article></li><li data-name="f." value="6"><article class="listArticle" id="paragraf-5-ledd-1-punkt-6"><article class="legalP" id="paragraf-5-ledd-1-punkt-6-ledd-1">avtjener verneplikt.</article></article></li><li data-name="g." value="7"><article class="listArticle" id="paragraf-5-ledd-1-punkt-7"><article class="legalP" id="paragraf-5-ledd-1-punkt-7-ledd-1">har gratis opphold i offentlig anstalt. Departementet kan fastsette regler om avvik fra denne bestemmelse.</article></article></li><li data-name="h." value="8"><article class="listArticle" id="paragraf-5-ledd-1-punkt-8"><article class="legalP" id="paragraf-5-ledd-1-punkt-8-ledd-1">oppholder seg utenfor riket under den periode han er meldt arbeidsledig.</article></article></li><li data-name="i." value="9"><article class="listArticle" id="paragraf-5-ledd-1-punkt-9"><article class="legalP" id="paragraf-5-ledd-1-punkt-9-ledd-1">oppebærer garantilott.</article></article></li></ol></article><article class="legalP" id="paragraf-5-ledd-2">Ledighet som varer under 3 dager gir ikke rett til dagpenger.</article><article class="legalP" id="paragraf-5-ledd-3">Tid hvor fiskere og fangstfolk ikke deltar grunnet avløsnings- eller friturordninger, gir ikke rett til dagpenger.</article><article class="legalP" id="paragraf-5-ledd-4">Forhold som går inn under første ledd bokstav b til e, og som ligger mer enn 6 måneder tilbake i tid, innvirker ikke på retten til dagpenger.</article><article class="legalP" id="paragraf-5-ledd-5">Styret i Garantikassen for fiskere kan gi utfyllende regler om praktiseringen av bestemmelsene i første ledd a til h.</article><article class="legalP" id="paragraf-5-ledd-6">Departementet kan bestemme at fiskere og fangstfolk som omfattes av første ledd bokstav b til e, eller <a href="forskrift/2011-06-01-565/§4">§ 4</a> annet ledd, skal være utelukket fra rett til dagpenger i et nærmere bestemt tidsrom.</article></article><article class="legalArticle" data-lovdata-URL="SF/forskrift/2011-06-01-565/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Forhold som gir reduksjon i dagpenger</span></h2><article class="legalP" id="paragraf-6-ledd-1">Dersom fiskere og fangstfolk har annen arbeidsinntekt samtidig som vedkommende mottar dagpenger, skal dagpengene reduseres forholdsmessig. Dersom vedkommende er mer enn 50&#xa0;% sysselsatt, faller retten til dagpenger bort.</article><article class="legalP" id="paragraf-6-ledd-2">Ved uttak av reduserte trygdeytelser med 60&#xa0;% eller lavere blir dagpengene redusert forholdsmessig. Dersom vedkommende mottar over 60&#xa0;% trygdeytelser fra folketrygden, faller retten til dagpenger bort.</article><article class="legalP" id="paragraf-6-ledd-3">Alderspensjon og fisker- og sjømannspensjon reduserer ikke dagpengene.</article><article class="legalP" id="paragraf-6-ledd-4">Styret i Garantikassen for fiskere kan fastsette regler for avvik fra første ledd.</article></article><article class="legalArticle" data-lovdata-URL="SF/forskrift/2011-06-01-565/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Søknad om dagpenger og melding om fortsatt ledighet</span></h2><article class="legalP" id="paragraf-7-ledd-1">Søknad om dagpenger skal sendes til Garantikassen for fiskere på fastsatt skjema.</article><article class="legalP" id="paragraf-7-ledd-2">Den som disponerer fartøyet skal ved permitteringer som dekkes under <a href="forskrift/2011-06-01-565/§3">§ 3</a> bokstav a til f, søke om dagpenger på vegne av det samlede mannskap.</article><article class="legalP" id="paragraf-7-ledd-3">Fiskere og fangstfolk som er arbeidsledige grunnet forhold som dekkes under <a href="forskrift/2011-06-01-565/§4">§ 4</a>, skal selv søke om dagpenger på egenmelding.</article><article class="legalP" id="paragraf-7-ledd-4">Etter utbetaling av dagpenger er frist for å melde fra om fortsatt ledighet 14 dager. Dersom mottaker unnlater å melde fra om fortsatt ledighet innen fristen, faller retten til dagpenger bort fra og med den dato vedkommende skulle ha meldt seg og til han eller hun melder seg på nytt. Dersom det foreligger særlige forhold kan Garantikassen for fiskere innvilge dagpenger for hele meldeperioden.</article><article class="legalP" id="paragraf-7-ledd-5">Garantikassen for fiskere bestemmer hvordan søknadsprosess og melding om fortsatt ledighet skal foregå.</article></article><article class="legalArticle" data-lovdata-URL="SF/forskrift/2011-06-01-565/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Krav til minsteinntekt</span></h2><article class="legalP" id="paragraf-8-ledd-1">For å få rett til dagpenger må fiskere og fangstfolk:<ol class="defaultList" type="a"><li data-name="a." value="1"><article class="listArticle" id="paragraf-8-ledd-1-punkt-1"><article class="legalP" id="paragraf-8-ledd-1-punkt-1-ledd-1">i det siste ferdiglignede kalenderåret før det søkes om stønad, ha hatt inntekt fra fiske eller fangst som minst svarer til 1,5 ganger grunnbeløpet på søknadstidspunktet, eller</article></article></li><li data-name="b." value="2"><article class="listArticle" id="paragraf-8-ledd-1-punkt-2"><article class="legalP" id="paragraf-8-ledd-1-punkt-2-ledd-1">i løpet av de siste tre ferdiglignede kalenderårene før det søkes om stønad, ha hatt inntekt fra fiske eller fangst som minst svarer til 3 ganger grunnbeløpet på søknadstidspunktet.</article></article></li></ol></article><article class="legalP" id="paragraf-8-ledd-2">For fiskere og fangstfolk som ikke fyller vilkårene i første ledd, skal annen arbeidsinntekt likestilles med inntekt fra fiske og fangst i grunnlaget for minsteinntekt, dersom:<ol class="defaultList" type="a"><li data-name="a." value="1"><article class="listArticle" id="paragraf-8-ledd-2-punkt-1"><article class="legalP" id="paragraf-8-ledd-2-punkt-1-ledd-1">vedkommende har arbeidet i fiske og fangst i de foregående 12 uker, og</article></article></li><li data-name="b." value="2"><article class="listArticle" id="paragraf-8-ledd-2-punkt-2"><article class="legalP" id="paragraf-8-ledd-2-punkt-2-ledd-1">vedkommende i kalenderårene som ligger til grunn for beregningene i første ledd ikke var oppført, eller oppfylte betingelsene for opptak, på blad B i fiskermanntallet.</article></article></li></ol><p class="leddfortsettelse">Biinntekt fra et arbeidsforhold som vedkommende fortsatt står i inngår ikke i grunnlaget for minsteinntekt.</p></article><article class="legalP" id="paragraf-8-ledd-3">Inntekt fra deltakelse i arbeidsmarkedstiltak inngår ikke i grunnlaget for minsteinntekt.</article></article><article class="legalArticle" data-lovdata-URL="SF/forskrift/2011-06-01-565/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Dagpengegrunnlag</span></h2><article class="legalP" id="paragraf-9-ledd-1">Dagpengegrunnlaget er den inntekten dagpengene regnes ut etter.</article><article class="legalP" id="paragraf-9-ledd-2">Dagpengegrunnlaget fastsettes ut fra vedkommendes utbetalte inntekt fra fiske og fangst i det siste ferdiglignede kalenderåret før han eller hun søker om stønad, eller får fastsatt nytt dagpengegrunnlag. Dersom det gir et høyere grunnlag, fastsettes dagpengegrunnlaget i stedet ut fra gjennomsnittlig inntekt fra fiske eller fangst i de siste 3 ferdiglignede kalenderårene.</article><article class="legalP" id="paragraf-9-ledd-3">Dagpenger under arbeidsløshet, garantilott, sykepenger, omsorgspenger, pleiepenger, opplæringspenger, svangerskapspenger og foreldrepenger tas også med i dagpengegrunnlaget når rett til stønad er opptjent som arbeidstaker.</article><article class="legalP" id="paragraf-9-ledd-4">Dersom fiskere og fangsfolk ikke har hatt inntekt som nevnt i andre ledd, skal annen arbeidsinntekt likestilles med inntekt fra fiske og fangst i dagpengegrunnlaget dersom:<ol class="defaultList" type="a"><li data-name="a." value="1"><article class="listArticle" id="paragraf-9-ledd-4-punkt-1"><article class="legalP" id="paragraf-9-ledd-4-punkt-1-ledd-1">vedkommende har arbeidet i fiske og fangst i de foregående 12 uker, og</article></article></li><li data-name="b." value="2"><article class="listArticle" id="paragraf-9-ledd-4-punkt-2"><article class="legalP" id="paragraf-9-ledd-4-punkt-2-ledd-1">vedkommende i kalenderårene som ligger til grunn for beregningene i første ledd ikke var oppført, eller oppfylte betingelsene for opptak, på blad B i fiskermanntallet.</article></article></li></ol><p class="leddfortsettelse">Biintekt fra et arbeidsforhold som vedkommende fortsatt står i, regnes ikke med i dagpengegrunnlaget.</p></article><article class="legalP" id="paragraf-9-ledd-5">Inntekt over seks ganger folketrygdens grunnbeløp regnes ikke med i dagpengegrunnlaget.</article></article><article class="legalArticle" data-lovdata-URL="SF/forskrift/2011-06-01-565/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Antall stønadsuker (Stønadsperiode)</span></h2><article class="legalP" id="paragraf-10-ledd-1">Det ytes dagpenger i en full stønadsperiode på til sammen 104 uker til fiskere og fangstfolk som har hatt arbeidsinntekt, jf. <a href="forskrift/2011-06-01-565/§7">§ 7</a>, i siste avsluttede kalenderår eller i gjennomsnitt av de tre sist avsluttede kalenderår på minst to ganger grunnbeløpet.</article><article class="legalP" id="paragraf-10-ledd-2">Dersom inntekten har vært lavere enn 2 ganger grunnbeløpet, utgjør full stønadsperiode 52 uker.</article></article><article class="legalArticle" data-lovdata-URL="SF/forskrift/2011-06-01-565/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Utbetaling av dagpenger</span></h2><article class="legalP" id="paragraf-11-ledd-1">Dagpenger utbetales for fem dager pr. uke. Dagsatsen er 2,4 promille av dagpengegrunnlaget.</article><article class="legalP" id="paragraf-11-ledd-2">Til den som forsørger barn ytes et barnetillegg. Hvis begge forsørgerne mottar dagpenger, ytes barnetillegg bare til en av dem. Barnetillegg ytes med kr 17,- pr. dag for hvert barn for fem dager i uka.</article><article class="legalP" id="paragraf-11-ledd-3">Det skal ikke utbetales dagpenger for de tre første dagene i en ledighetsperiode. Dersom søknad om dagpenger sendes etter at ledighetsperioden er påbegynt, skal det ikke utbetales dagpenger for de tre første dagene etter at søknaden er innsendt. Dersom det foreligger særlige forhold kan Garantikassen for fiskere likevel innvilge dagpenger regnet fra og med fjerde ledighetsdag.</article><article class="legalP" id="paragraf-11-ledd-4">Dagpenger skal som hovedregel utbetales direkte til den som har rett til ytelsen, mot dokumentasjon av ledighet.</article><article class="legalP" id="paragraf-11-ledd-5">Styret i Garantikassen for fiskere kan fastsette nærmere bestemmelser om utbetalingsperiodens lengde og krav til dokumentasjon ved fortsatt ledighet.</article><article class="changesToParent">Endret ved <a href="forskrift/2011-12-21-1482">forskrift 21 des 2011 nr. 1482</a> (i kraft 1 jan 2012).</article></article><article class="legalArticle" data-lovdata-URL="SF/forskrift/2011-06-01-565/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Trekk i dagpenger</span></h2><article class="legalP" id="paragraf-12-ledd-1">Garantikassen for fiskere foretar forskudds- og eventuelt påleggstrekk av utbetalt dagpenger og innbetaler trekket til kommunekasserer eller kemner.</article></article><article class="legalArticle" data-lovdata-URL="SF/forskrift/2011-06-01-565/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Tilbakekreving etter feilaktige utbetalinger og sanksjoner</span></h2><article class="legalP" id="paragraf-13-ledd-1">Dagpenger som er utbetalt på grunnlag av uriktige eller mangelfulle opplysninger fra fiskere og fangsfolk, kan bli krevd tilbakebetalt eller trukket i vedkommendes fremtidige ytelser fra Garantikassen for fiskere.</article><article class="legalP" id="paragraf-13-ledd-2">Krav om tilbakebetaling av utbetalte dagpenger er tvangsgrunnlag for utlegg.</article><article class="legalP" id="paragraf-13-ledd-3">Styret i Garantikassen for fiskere kan ved grove brudd på forskriften:<ol class="defaultList" type="a"><li data-name="a." value="1"><article class="listArticle" id="paragraf-13-ledd-3-punkt-1"><article class="legalP" id="paragraf-13-ledd-3-punkt-1-ledd-1">gi vedkommende skriftlig advarsel,</article></article></li><li data-name="b." value="2"><article class="listArticle" id="paragraf-13-ledd-3-punkt-2"><article class="legalP" id="paragraf-13-ledd-3-punkt-2-ledd-1">utestenge vedkommende i 12 uker første gang og inntil 26 uker ved gjentakelser innen de siste tre årene, eller</article></article></li><li data-name="c." value="3"><article class="listArticle" id="paragraf-13-ledd-3-punkt-3"><article class="legalP" id="paragraf-13-ledd-3-punkt-3-ledd-1">politianmelde vedkommende.</article></article></li></ol></article></article><article class="legalArticle" data-lovdata-URL="SF/forskrift/2011-06-01-565/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Vedtak og saksbehandling</span></h2><article class="legalP" id="paragraf-14-ledd-1">Garantikassen for fiskere fatter vedtak etter forskriften.</article><article class="legalP" id="paragraf-14-ledd-2"><a href="lov/1997-02-28-19/kap21">Folketrygdlovens bestemmelser i kapittel 21</a> om saksbehandling i trygdesaker kommer til anvendelse så langt de passer. Når myndighet etter disse bestemmelsene er lagt til Arbeids- og velferdsetaten som sådan, har Garantikassen for fiskere samme kompetanse så langt det passer.</article><article class="legalP" id="paragraf-14-ledd-3">Departementet er klageinstans for vedtak fattet i medhold av denne forskriften.</article></article><article class="legalArticle" data-lovdata-URL="SF/forskrift/2011-06-01-565/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Ikrafttredelse og overgangsordning</span></h2><article class="legalP" id="paragraf-15-ledd-1">Denne forskriften trer i kraft 1. juli 2011.</article><article class="legalP" id="paragraf-15-ledd-2">Frem til 31. desember 2011 skal reglene om a-trygd for fiskere som gjaldt i 2010 legges til grunn dersom dette gir høyere utbetaling for den enkelte fisker og fangstmann.</article></article></main></body></html>