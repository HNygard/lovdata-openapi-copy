<!DOCTYPE html><html lang="no"><head><title>Forskrift om bemanning av norske skip (bemanningsforskriften 2009)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2009-06-18-666</dd><dt class="dokid">DokumentID</dt><dd class="dokid">SF/forskrift/2009-06-18-666</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="subunit">Etat</dt><dd class="subunit"><ul><li>Sjøfartsdirektoratet</li></ul></dd><dt class="publishedIn">Publisert i</dt><dd class="publishedIn">I 2009 hefte 6</dd><dt class="dateInForce">I kraft fra</dt><dd class="dateInForce">2009-07-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2025-06-26</dd><dt class="lastChangedBy">Sist endret ved</dt><dd class="lastChangedBy"><a href="forskrift/2025-06-26-1372">forskrift/2025-06-26-1372</a></dd><dt class="changesToDocuments">Endrer</dt><dd class="changesToDocuments"><ul><li><a href="forskrift/1987-03-17-175">forskrift/1987-03-17-175</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/2007-02-16-9/§2">lov/2007-02-16-9/§2</a></li><li><a href="lov/2007-02-16-9/§15">lov/2007-02-16-9/§15</a></li><li><a href="lov/2007-02-16-9/§16">lov/2007-02-16-9/§16</a></li><li><a href="lov/2007-02-16-9/§43">lov/2007-02-16-9/§43</a></li><li><a href="lov/2007-02-16-9/§45">lov/2007-02-16-9/§45</a></li><li><a href="forskrift/2007-02-16-171">forskrift/2007-02-16-171</a></li><li><a href="forskrift/2007-05-31-590">forskrift/2007-05-31-590</a></li></ul></dd><dt class="dateOfPublication">Kunngjort</dt><dd class="dateOfPublication">2009-06-19 14:30</dd><dt class="titleShort">Korttittel</dt><dd class="titleShort">Bemanningsforskriften 2009</dd><dt class="title">Tittel</dt><dd class="title">Forskrift om bemanning av norske skip (bemanningsforskriften 2009)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Sjøfartsdirektoratet 18. juni 2009 med hjemmel i <a href="lov/2007-02-16-9">lov 16. februar 2007 nr. 9</a> om skipssikkerhet (skipssikkerhetsloven) <a href="lov/2007-02-16-9/§2">§ 2</a>, <a href="lov/2007-02-16-9/§15">§ 15</a>, <a href="lov/2007-02-16-9/§16">§ 16</a>, <a href="lov/2007-02-16-9/§43">§ 43</a> og <a href="lov/2007-02-16-9/§45">§ 45</a>, jf. <a href="forskrift/2007-02-16-171">delegeringsvedtak 16. februar 2007 nr. 171</a> og <a href="forskrift/2007-05-31-590">delegeringsvedtak 31. mai 2007 nr. 590</a>. <br /> <strong>EØS-henvisninger:</strong> <a href="avtale/avt-1992-05-02-1-v13">EØS-avtalen vedlegg XIII</a> nr. 56j (direktiv <a href="eu/32022l0993">(EU) 2022/993</a>). <br /><strong>Endret</strong> ved <a href="forskrift/2011-07-13-781">forskrifter 13 juli 2011 nr. 781</a>, <a href="forskrift/2017-11-10-1778">10 nov 2017 nr. 1778</a>, <a href="forskrift/2017-12-20-2379">20 des 2017 nr. 2379</a>, <a href="forskrift/2023-11-07-1800">7 nov 2023 nr. 1800</a> (EØS-henvisning), <a href="forskrift/2025-06-26-1372">26 juni 2025 nr. 1372</a>.</dd><dt class="refid">RefID</dt><dd class="refid">forskrift/2009-06-18-666</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om bemanning av norske skip (bemanningsforskriften 2009)</a><ul class="tocSubUl"><li><a href="#paragraf-1">§ 1. Virkeområde</a></li><li><a href="#paragraf-2">§ 2. Definisjoner</a></li><li><a href="#paragraf-3">§ 3. Fravik</a></li><li><a href="#paragraf-4">§ 4. Begjæring og dokumentasjon</a></li><li><a href="#paragraf-5">§ 5. Sakkyndig råd – Rådet for maritime sertifikater og bemanning</a></li><li><a href="#paragraf-6">§ 6. Arbeidstid, hviletid og arbeidstidsordninger</a></li><li><a href="#paragraf-7">§ 7. Fastsettelse av sikkerhetsbemanning</a></li><li><a href="#paragraf-8">§ 8. Forslag til sikkerhetsbemanning</a></li><li><a href="#paragraf-9">§ 9. Minstekrav til sikkerhetsbemanning</a></li><li><a href="#paragraf-10">§ 10. Bemanningsoppgave</a></li><li><a href="#paragraf-11">§ 11. Mangelfull sikkerhetsbemanning</a></li><li><a href="#paragraf-12">§ 12. Tilleggsbemanning</a></li><li><a href="#paragraf-13">§ 13. Bemanning under forflytning</a></li><li><a href="#paragraf-14">§ 14. Krav til mannskapsliste</a></li><li><a href="#paragraf-15">§ 15. Overgangsregler for fiskefartøy</a></li><li><a href="#paragraf-16">§ 16. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2009-06-18-666" id="dokument"><h1>Forskrift om bemanning av norske skip (bemanningsforskriften 2009)</h1><article class="legalArticle" data-lovdata-URL="SF/forskrift/2009-06-18-666/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder for norske passasjerskip uansett størrelse, norske lasteskip med bruttotonnasje 50 eller mer og norske fiskefartøy med lengde (L) 24 meter eller mer, med mindre annet fremgår av den enkelte bestemmelse.</article><article class="legalP" id="paragraf-1-ledd-2">For skip som kun anvendes i opplærings- og undervisningsøyemed og skip i los- eller redningstjeneste kommer forskriften bare til anvendelse i den utstrekning dette er fastsatt av Sjøfartsdirektoratet i det enkelte tilfelle.</article><article class="changesToParent">Endret ved <a href="forskrift/2017-11-10-1778">forskrift 10 nov 2017 nr. 1778</a> (i kraft 16 nov 2017).</article></article><article class="legalArticle" data-lovdata-URL="SF/forskrift/2009-06-18-666/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1">I denne forskrift betyr:<ol class="defaultList" type="a"><li data-name="a." value="1"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1"><i>bruttotonnasje:</i> Bruttotonnasje i henhold til den internasjonale konvensjon om måling av fartøyer 1969 med senere endringer, slik denne tonnasje er angitt i fartøyets målebrev. For fartøy som har en nasjonal bruttotonnasje anført i anmerkningsrubrikken, er det den nasjonale tonnasje som skal legges til grunn</article></article></li><li data-name="b." value="2"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1"><i>fartsområde:</i> For inndeling av fartsområder gjelder det som er fastsatt i <a href="forskrift/1981-11-04-3793">forskrift 4. november 1981 nr. 3793</a> om fartsområder og forskrift <a href="forskrift/2000-03-28-305">28. mars 2000 nr. 305</a> om besiktelse, bygging og utrustning av passasjerskip i innenriksfart, <a href="forskrift/2000-03-28-305/kap2">kapittel 2</a> om passasjerskipklasser</article></article></li><li data-name="c." value="3"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1"><i>fiskefartøy:</i> Fartøy som ervervsmessig brukes til fiske, fangst eller høsting av levende ressurser i sjøen</article></article></li><li data-name="d." value="4"><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1"><i>forpleining:</i> Arbeid og tjenester i forbindelse med personers underbringelse om bord</article></article></li><li data-name="e." value="5"><article class="listArticle" id="paragraf-2-ledd-1-punkt-5"><article class="legalP" id="paragraf-2-ledd-1-punkt-5-ledd-1"><i>fremdriftsmaskineriets effekt:</i> Den totale maksimale kontinuerlige merkeytelsen i kilowatt av skipets samlede hovedfremdriftsmaskineri som er angitt på skipets registreringsbevis eller annet offisielt dokument (1 kW = 1,36 HK)</article></article></li><li data-name="f." value="6"><article class="listArticle" id="paragraf-2-ledd-1-punkt-6"><article class="legalP" id="paragraf-2-ledd-1-punkt-6-ledd-1"><i>hurtiggående passasjerskip:</i> <ol class="defaultList" type="1"><li data-name="1." value="1"><article class="listArticle" id="paragraf-2-ledd-1-punkt-6-ledd-1-punkt-1"><article class="legalP" id="paragraf-2-ledd-1-punkt-6-ledd-1-punkt-1-ledd-1"><i>utenriks fart:</i> Passasjerskip som etter sitt sertifikat kan føre mer enn 12 passasjerer, og som er i stand til å oppnå en hastighet i meter pr. sekund (m/s) som er lik eller større enn: 3.7 Ñ<sup>0.1667</sup></article><article class="defaultP">der:</article><article class="defaultP">Ñ = deplasement tilsvarende konstruksjonsvannlinjen (m<sup>3</sup> )</article></article></li><li data-name="2." value="2"><article class="listArticle" id="paragraf-2-ledd-1-punkt-6-ledd-1-punkt-2"><article class="legalP" id="paragraf-2-ledd-1-punkt-6-ledd-1-punkt-2-ledd-1"><i>innenriks fart:</i> Passasjerskip som nevnt i nr. 1 og som kan oppnå en hastighet på 20 knop eller mer.</article></article></li></ol></article></article></li><li data-name="g." value="7"><article class="listArticle" id="paragraf-2-ledd-1-punkt-7"><article class="legalP" id="paragraf-2-ledd-1-punkt-7-ledd-1"><i>lasteskip:</i> Ethvert skip som ikke er passasjerskip, fiske- og fangstfartøy, lekter eller fritidsfartøy</article></article></li><li data-name="h." value="8"><article class="listArticle" id="paragraf-2-ledd-1-punkt-8"><article class="legalP" id="paragraf-2-ledd-1-punkt-8-ledd-1"><i>passasjerskip:</i> Et skip som kan føre mer enn 12 passasjerer eller som skal ha offentlige sertifikat til å føre passasjerer.</article></article></li></ol></article><article class="changesToParent">Endret ved <a href="forskrift/2017-11-10-1778">forskrift 10 nov 2017 nr. 1778</a> (i kraft 16 nov 2017).</article></article><article class="legalArticle" data-lovdata-URL="SF/forskrift/2009-06-18-666/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Fravik</span></h2><article class="legalP" id="paragraf-3-ledd-1">I enkelttilfeller kan Sjøfartsdirektoratet etter skriftlig søknad fravike forskriftens krav. Spesielle grunner må gjøre fraviket nødvendig og fraviket må være sikkerhetsmessig forsvarlig. Fravik må ikke være i strid med internasjonal overenskomst Norge har sluttet seg til.</article></article><article class="legalArticle" data-lovdata-URL="SF/forskrift/2009-06-18-666/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Begjæring og dokumentasjon</span></h2><article class="numberedLegalP" data-numerator="1" id="paragraf-4-nummer-1">(1) Rederiet skal sende begjæring om bemanningsoppgave til Sjøfartsdirektoratet. Begjæringen skal inneholde følgende dokumentasjon på kontrollskjema fastsatt av Sjøfartsdirektoratet<ol class="defaultList" type="a"><li data-name="a." value="1"><article class="listArticle" id="paragraf-4-nummer-1-punkt-1"><article class="legalP" id="paragraf-4-nummer-1-punkt-1-ledd-1">begrunnet forslag til sikkerhetsbemanning ved operasjon av fartøyet, jf. <a href="forskrift/2009-06-18-666/§8">§ 8</a> og <a href="forskrift/2009-06-18-666/§9">§ 9</a>. Forslaget settes opp i tabellform med bruksområder og farvann. Tabellen skal inneholde stillingsbetegnelser med tilhørende sertifikater og kvalifikasjonsbevis i henhold til <a href="forskrift/2011-12-22-1523">forskrift 22. desember 2011 nr. 1523</a> om kvalifikasjoner og sertifikater for sjøfolk</article></article></li><li data-name="b." value="2"><article class="listArticle" id="paragraf-4-nummer-1-punkt-2"><article class="legalP" id="paragraf-4-nummer-1-punkt-2-ledd-1">dokumenterte synspunkter fra skipsfører og tillitsmannsapparatet. Dersom det ikke er mulig å innhente disse synspunktene fra tillitsmannsapparatet skal synspunktene fra skipsfører komme frem</article></article></li><li data-name="c." value="3"><article class="listArticle" id="paragraf-4-nummer-1-punkt-3"><article class="legalP" id="paragraf-4-nummer-1-punkt-3-ledd-1">evakueringsanalyse for passasjerskip.</article></article></li></ol></article><article class="numberedLegalP" data-numerator="2" id="paragraf-4-nummer-2">(2) Sjøfartsdirektoratet kan kreve tilleggsdokumentasjon innenfor de områder som er angitt i første ledd.</article><article class="numberedLegalP" data-numerator="3" id="paragraf-4-nummer-3">(3) Oversikt over dokumentasjonen mv. skal alltid finnes om bord.</article><article class="changesToParent">Endret ved <a href="forskrift/2011-07-13-781">forskrifter 13 juli 2011 nr. 781</a>, <a href="forskrift/2017-12-20-2379">20 des 2017 nr. 2379</a> (i kraft 1 jan 2018).</article></article><article class="legalArticle" data-lovdata-URL="SF/forskrift/2009-06-18-666/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Sakkyndig råd – Rådet for maritime sertifikater og bemanning</span></h2><article class="legalP" id="paragraf-5-ledd-1">Sjøfartsdirektoratet kan bestemme at saker av prinsipiell betydning blir forelagt Rådet for maritime sertifikater og bemanning.</article></article><article class="legalArticle" data-lovdata-URL="SF/forskrift/2009-06-18-666/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Arbeidstid, hviletid og arbeidstidsordninger</span></h2><article class="legalP" id="paragraf-6-ledd-1">Arbeidstiden og hviletiden skal være i samsvar med de til enhver tid gjeldende bestemmelser om arbeidstid og hviletid i lov, forskrift og gyldig tariffavtale.</article></article><article class="legalArticle" data-lovdata-URL="SF/forskrift/2009-06-18-666/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Fastsettelse av sikkerhetsbemanning</span></h2><article class="legalP" id="paragraf-7-ledd-1">Hvert enkelt skip skal ha sikkerhetsbemanning fastsatt av Sjøfartsdirektoratet, med bestemte stillingsbetegnelser og kvalifikasjonskrav mv. som er nødvendig for å ivareta skipets og de ombordværendes sikkerhet og hindre forurensning av det marine miljø.</article></article><article class="legalArticle" data-lovdata-URL="SF/forskrift/2009-06-18-666/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Forslag til sikkerhetsbemanning</span></h2><article class="numberedLegalP" data-numerator="1" id="paragraf-8-nummer-1">(1) Rederiet skal foreslå den sikkerhetsbemanning (safe manning) som er nødvendig for å ivareta skipets og de ombordværendes sikkerhet, samt hindre forurensning av det marine miljø.</article><article class="numberedLegalP" data-numerator="2" id="paragraf-8-nummer-2">(2) Det innsendte forslaget til sikkerhetsbemanning skal baseres på<ol class="defaultList" type="a"><li data-name="a." value="1"><article class="listArticle" id="paragraf-8-nummer-2-punkt-1"><article class="legalP" id="paragraf-8-nummer-2-punkt-1-ledd-1">sikkerhetsstyringssystem</article></article></li><li data-name="b." value="2"><article class="listArticle" id="paragraf-8-nummer-2-punkt-2"><article class="legalP" id="paragraf-8-nummer-2-punkt-2-ledd-1">risikoanalyse</article></article></li><li data-name="c." value="3"><article class="listArticle" id="paragraf-8-nummer-2-punkt-3"><article class="legalP" id="paragraf-8-nummer-2-punkt-3-ledd-1">evakueringsanalyse, for skip som har krav til det</article></article></li><li data-name="d." value="4"><article class="listArticle" id="paragraf-8-nummer-2-punkt-4"><article class="legalP" id="paragraf-8-nummer-2-punkt-4-ledd-1">organisasjonsplan</article></article></li><li data-name="e." value="5"><article class="listArticle" id="paragraf-8-nummer-2-punkt-5"><article class="legalP" id="paragraf-8-nummer-2-punkt-5-ledd-1">stillingsinstruks for hver stilling i organisasjonen</article></article></li><li data-name="f." value="6"><article class="listArticle" id="paragraf-8-nummer-2-punkt-6"><article class="legalP" id="paragraf-8-nummer-2-punkt-6-ledd-1">skipets tekniske standard, type, størrelse og fartsområde</article></article></li><li data-name="g." value="7"><article class="listArticle" id="paragraf-8-nummer-2-punkt-7"><article class="legalP" id="paragraf-8-nummer-2-punkt-7-ledd-1">maskineriets fremdriftseffekt</article></article></li><li data-name="h." value="8"><article class="listArticle" id="paragraf-8-nummer-2-punkt-8"><article class="legalP" id="paragraf-8-nummer-2-punkt-8-ledd-1">alternering</article></article></li><li data-name="i." value="9"><article class="listArticle" id="paragraf-8-nummer-2-punkt-9"><article class="legalP" id="paragraf-8-nummer-2-punkt-9-ledd-1">stillingskombinasjoner eller/og overlappende kompetanse</article></article></li><li data-name="j." value="10"><article class="listArticle" id="paragraf-8-nummer-2-punkt-10"><article class="legalP" id="paragraf-8-nummer-2-punkt-10-ledd-1">arbeidsordning som skal legges til grunn i det enkelte tilfelle</article></article></li><li data-name="k." value="11"><article class="listArticle" id="paragraf-8-nummer-2-punkt-11"><article class="legalP" id="paragraf-8-nummer-2-punkt-11-ledd-1">passasjerantall.</article></article></li></ol></article><article class="numberedLegalP" data-numerator="3" id="paragraf-8-nummer-3">(3) Den sikkerhetsbemanning som foreslås skal dekke alle aktuelle operasjoner, oppgaver og funksjoner for sikker operasjon av skipet, herunder<ol class="defaultList" type="a"><li data-name="a." value="1"><article class="listArticle" id="paragraf-8-nummer-3-punkt-1"><article class="legalP" id="paragraf-8-nummer-3-punkt-1-ledd-1">vakthold både på sjøen og ved landligge, samt sikkerhets- og beredskapsøvelser</article></article></li><li data-name="b." value="2"><article class="listArticle" id="paragraf-8-nummer-3-punkt-2"><article class="legalP" id="paragraf-8-nummer-3-punkt-2-ledd-1">operasjon og vedlikehold av sikkerhetskritiske driftssystemer, herunder fremdriftsmaskineri og rednings- og beredskapssystemer</article></article></li><li data-name="c." value="3"><article class="listArticle" id="paragraf-8-nummer-3-punkt-3"><article class="legalP" id="paragraf-8-nummer-3-punkt-3-ledd-1">operasjon og vedlikehold av teknisk utstyr på bro og i maskinrom, samt andre kontrollrom</article></article></li><li data-name="d." value="4"><article class="listArticle" id="paragraf-8-nummer-3-punkt-4"><article class="legalP" id="paragraf-8-nummer-3-punkt-4-ledd-1">operasjon og vedlikehold av internt og eksternt kommunikasjonsutstyr</article></article></li><li data-name="e." value="5"><article class="listArticle" id="paragraf-8-nummer-3-punkt-5"><article class="legalP" id="paragraf-8-nummer-3-punkt-5-ledd-1">vedlikehold av kritiske komponenter</article></article></li><li data-name="f." value="6"><article class="listArticle" id="paragraf-8-nummer-3-punkt-6"><article class="legalP" id="paragraf-8-nummer-3-punkt-6-ledd-1">forpleining av besetning, samt påbudt renhold</article></article></li><li data-name="g." value="7"><article class="listArticle" id="paragraf-8-nummer-3-punkt-7"><article class="legalP" id="paragraf-8-nummer-3-punkt-7-ledd-1">ankring og fortøyning, samt klargjøring av skipet før reisen</article></article></li><li data-name="h." value="8"><article class="listArticle" id="paragraf-8-nummer-3-punkt-8"><article class="legalP" id="paragraf-8-nummer-3-punkt-8-ledd-1">maritime operasjoner som navigasjon, manøvrering, stabilitet med mer</article></article></li><li data-name="i." value="9"><article class="listArticle" id="paragraf-8-nummer-3-punkt-9"><article class="legalP" id="paragraf-8-nummer-3-punkt-9-ledd-1">overvåke lasting og lossing, sikring og plassering av last (farlig last osv.)</article></article></li><li data-name="j." value="10"><article class="listArticle" id="paragraf-8-nummer-3-punkt-10"><article class="legalP" id="paragraf-8-nummer-3-punkt-10-ledd-1">førstehjelp, skadebehandling og medisinsk bistand</article></article></li><li data-name="k." value="11"><article class="listArticle" id="paragraf-8-nummer-3-punkt-11"><article class="legalP" id="paragraf-8-nummer-3-punkt-11-ledd-1">sikkerhetsopplæring og annet sikkerhetsarbeid, herunder de oppgavene som følger av <a href="forskrift/2004-06-22-972">forskrift 22. juni 2004 nr. 972</a> om sikkerhet, pirat- og terrorberedskapstiltak og bruk av maktmidler om bord på skip og flyttbare boreinnretninger</article></article></li><li data-name="l." value="12"><article class="listArticle" id="paragraf-8-nummer-3-punkt-12"><article class="legalP" id="paragraf-8-nummer-3-punkt-12-ledd-1">familiarisering av nye besetningsmedlemmer</article></article></li><li data-name="m." value="13"><article class="listArticle" id="paragraf-8-nummer-3-punkt-13"><article class="legalP" id="paragraf-8-nummer-3-punkt-13-ledd-1">føre tilsyn med inntak av bunkers, proviant og forråd</article></article></li><li data-name="n." value="14"><article class="listArticle" id="paragraf-8-nummer-3-punkt-14"><article class="legalP" id="paragraf-8-nummer-3-punkt-14-ledd-1">øvrige operasjoner av betydning for sikkerhetsbemanningen.</article></article></li></ol></article><article class="numberedLegalP" data-numerator="4" id="paragraf-8-nummer-4">(4) Det skal legges til rette for størst mulig trivsel om bord både i arbeid og fritid. Det skal også tas hensyn til den administrative arbeidsbelastningen som rapportering i henhold til sikkerhetsstyringssystemet, lover og forskrifter pålegger skipets besetning.</article><article class="numberedLegalP" data-numerator="5" id="paragraf-8-nummer-5">(5) Sikkerhetsbemanningen for ferger tilknyttet det nasjonale veisambandet skal i tillegg vurderes etter samband, tonnasje og kapasitet.</article><article class="changesToParent">Endret ved <a href="forskrift/2011-07-13-781">forskrifter 13 juli 2011 nr. 781</a>, <a href="forskrift/2017-12-20-2379">20 des 2017 nr. 2379</a> (i kraft 1 jan 2018).</article></article><article class="legalArticle" data-lovdata-URL="SF/forskrift/2009-06-18-666/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Minstekrav til sikkerhetsbemanning</span></h2><article class="numberedLegalP" data-numerator="1" id="paragraf-9-nummer-1">(1) På skip med største lengde på 15 meter og derover eller på skip som i henhold til målebrev utstedt før 16. desember 1983 er på 25 brutto register tonn eller derover, skal den som tjenestegjør som skipsfører eller dekksoffiser ha sertifikat i henhold til <a href="lov/2007-02-16-9/§16">skipssikkerhetsloven § 16</a>.</article><article class="numberedLegalP" data-numerator="2" id="paragraf-9-nummer-2">(2) På skip hvor fremdriftsmaskineriets effekt er på 750 kW eller mer, skal den som tjenestegjør som maskinoffiser ha sertifikat i henhold til skipssikkerhetsloven. Sjøfartsdirektoratet kan i det enkelte tilfelle kreve sertifikat for å gjøre tjeneste som maskinoffiser på skip med mindre fremdriftsmaskineri enn nevnt i første punktum, dersom skipets type, virksomhet, type maskineri, dets tekniske utstyr, fartsområde, operasjonsområde eller andre spesielle sikkerhetsmessige forhold gjør det nødvendig.</article><article class="numberedLegalP" data-numerator="3" id="paragraf-9-nummer-3">(3) Maskinoffiser kreves ikke på hurtiggående passasjerskip i innenriks fart med flermotoranlegg hvor fremdriftsmaskineriets effekt er mindre enn 1.500 kW og hvor det er minst to uavhengige maskinrom.</article><article class="numberedLegalP" data-numerator="4" id="paragraf-9-nummer-4">(4) Bestemmelsen her gjelder ikke for fiskefartøy.</article><article class="changesToParent">Endret ved <a href="forskrift/2017-11-10-1778">forskrift 10 nov 2017 nr. 1778</a> (i kraft 16 nov 2017).</article></article><article class="legalArticle" data-lovdata-URL="SF/forskrift/2009-06-18-666/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Bemanningsoppgave</span></h2><article class="numberedLegalP" data-numerator="1" id="paragraf-10-nummer-1">(1) Skip omfattet av denne forskriften skal være utstyrt med en bemanningsoppgave som inneholder opplysninger om bemanningens størrelse, sammensetning, kvalifikasjonskrav og om operasjons- eller fartsområde, jf. <a href="forskrift/2009-06-18-666/§8">§ 8</a> og <a href="forskrift/2009-06-18-666/§9">§ 9</a>.</article><article class="numberedLegalP" data-numerator="2" id="paragraf-10-nummer-2">(2) Bemanningsoppgaver utstedt av Sjøfartsdirektoratet før denne forskriftens ikrafttredelse gjelder inntil ny bemanningsoppgave er utstedt og tatt i bruk i henhold til denne forskriften.</article><article class="numberedLegalP" data-numerator="3" id="paragraf-10-nummer-3">(3) Bemanningsoppgaven skal være oppslått om bord på en slik måte at alle ombordværende uten vanskelighet kan gjøre seg kjent med innholdet. Det samme gjelder ethvert annet offentlig dokument referert til i bemanningsoppgaven.</article><article class="numberedLegalP" data-numerator="4" id="paragraf-10-nummer-4">(4) Før sikkerhetsbemanning fastsettes skal alle nødvendige opplysninger innsendes til Sjøfartsdirektoratet, jf. <a href="forskrift/2009-06-18-666/§4">§ 4</a>. I den forbindelse skal det blant annet angis om det tas sikte på konvensjonelle stillingskategorier, alternering eller skipsmekanikere, jf. <a href="forskrift/2009-06-18-666/§8">§ 8</a>, <a href="forskrift/2009-06-18-666/§9">§ 9</a> og <a href="forskrift/2009-06-18-666/§11">§ 11</a>.</article></article><article class="legalArticle" data-lovdata-URL="SF/forskrift/2009-06-18-666/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Mangelfull sikkerhetsbemanning</span></h2><article class="legalP" id="paragraf-11-ledd-1">Dersom bemanningen ikke oppfyller kravene til fastsatt sikkerhetsbemanning kan skipet ikke gå fra havn med mindre det dreier seg om en kort reise hvor de angitte funksjoner i <a href="forskrift/2009-06-18-666/§8">§ 8</a> tredje ledd blir ivaretatt og under forutsetning av at arbeidsordningen og bestemmelser om hviletiden ikke blir berørt. I slike tilfeller skal avvik fra fastsatt bemanning innføres i skipets dagbok. Sjøfartsdirektoratet skal informeres ved utdrag av dagboken.</article></article><article class="legalArticle" data-lovdata-URL="SF/forskrift/2009-06-18-666/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Tilleggsbemanning</span></h2><article class="numberedLegalP" data-numerator="1" id="paragraf-12-nummer-1">(1) Rederiet og skipsføreren skal for å sikre forsvarlig bemanning utføre sine plikter i henhold til skipssikkerhetsloven og bestemmelser i forskriften her, herunder vurdere om det er nødvendig med tilleggsbemanning. Tilleggsbemanning er den ekstra bemanning rederiet i samarbeid med skipsføreren finner det nødvendig å ha om bord for å kunne utføre operasjoner som ikke kan ivaretas av sikkerhetsbemanningen alene uten å redusere sikkerhetsnivået for skipet og de ombordværende. Skipsføreren skal melde fra til rederiet dersom det er behov for tilleggsbemanning.</article><article class="numberedLegalP" data-numerator="2" id="paragraf-12-nummer-2">(2) Spørsmålet om eventuell tilleggsbemanning avgjøres av rederiet i samråd med skipsføreren. Før avgjørelse treffes skal det innhentes uttalelse fra den øvrige skipsledelse (dekkssjef, maskinsjef, førstemaskinist og forpleiningssjef), tillitsmannsapparatet og skipets verne- og miljøutvalg. Ved vurderingen av eventuell tilleggsbemanning skal det særlig legges vekt på i hvilken utstrekning besetningen tiltenkes andre oppgaver enn slike som er forutsatt i <a href="forskrift/2009-06-18-666/§8">§ 8</a>.</article><article class="numberedLegalP" data-numerator="3" id="paragraf-12-nummer-3">(3) Skipets sikkerhets- og tilleggsbemanning skal være tilstrekkelig stor i forhold til alle oppgaver som utføres av skipets besetning i tilknytning til skipets drift, om bord eller annet sted, til at alt personell som omfattes av de til enhver tid gjeldende bestemmelser om hviletid, blir i stand til å overholde disse bestemmelser.</article><article class="changesToParent">Endret ved forskrift <a href="forskrift/2025-06-26-1372">26 juni 2025 nr. 1372</a>.</article></article><article class="legalArticle" data-lovdata-URL="SF/forskrift/2009-06-18-666/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Bemanning under forflytning</span></h2><article class="legalP" id="paragraf-13-ledd-1">Når skipet er under forflytning og ikke fører last, passasjerer eller ikke er under oppdrag, kan rederiet fastsette bemanningen i samråd med skipsfører. Bemanningen skal da være sikkerhetsmessig forsvarlig.</article></article><article class="legalArticle" data-lovdata-URL="SF/forskrift/2009-06-18-666/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Krav til mannskapsliste</span></h2><article class="numberedLegalP" data-numerator="1" id="paragraf-14-nummer-1">(1) Hvert enkelt skip uansett størrelse skal ha en mannskapsliste som viser hvem som til enhver tid har sitt arbeid om bord. Mannskapslisten kan være i elektronisk format.</article><article class="numberedLegalP" data-numerator="2" id="paragraf-14-nummer-2">(2) Mannskapslisten skal oppdateres senest i forbindelse med at skipet går fra havn.</article><article class="numberedLegalP" data-numerator="3" id="paragraf-14-nummer-3">(3) Rederiet skal ha en kopi av mannskapslisten på land. Kopien kan være i elektronisk format.</article><article class="numberedLegalP" data-numerator="4" id="paragraf-14-nummer-4">(4) Sjøfartsdirektoratet, eller andre som direktoratet har bemyndiget, kan kreve å få utlevert kopi av mannskapslisten.</article><article class="changesToParent">Tilføyd ved <a href="forskrift/2017-11-10-1778">forskrift 10 nov 2017 nr. 1778</a> (i kraft 16 nov 2017).</article></article><article class="legalArticle" data-lovdata-URL="SF/forskrift/2009-06-18-666/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Overgangsregler for fiskefartøy</span></h2><article class="legalP" id="paragraf-15-ledd-1">Fiskefartøy hvis kjøl er strukket eller som er på et tilsvarende byggetrinn 16. november 2017 eller senere, skal sende forslag til sikkerhetsbemanning inn til Sjøfartsdirektoratet innen 1. juli 2018.</article><article class="legalP" id="paragraf-15-ledd-2">Fiskefartøy hvis kjøl er strukket eller som var på et tilsvarende byggetrinn før 16. november 2017, skal sende forslag til sikkerhetsbemanning inn til Sjøfartsdirektoratet innen fartøyets første sertifikatfornyelse etter 1. juli 2018 og senest innen 1. januar 2020.</article><article class="changesToParent">Tilføyd ved <a href="forskrift/2017-11-10-1778">forskrift 10 nov 2017 nr. 1778</a> (i kraft 16 nov 2017).</article></article><article class="legalArticle" data-lovdata-URL="SF/forskrift/2009-06-18-666/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Ikrafttredelse</span></h2><article class="legalP" id="paragraf-16-ledd-1">Forskriften trer i kraft 1. juli 2009. Fra samme tid oppheves <a href="forskrift/1987-03-17-175">forskrift 17. mars 1987 nr. 175</a> om bemanning av norske skip.</article><article class="changesToParent">Endret ved <a href="forskrift/2017-11-10-1778">forskrift 10 nov 2017 nr. 1778</a> (i kraft 16 nov 2017, tidligere § 14).</article></article></main></body></html>