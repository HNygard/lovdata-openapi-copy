<!DOCTYPE html><html lang="no"><head><title>Forskrift om rammeplan for bachelor i regnskap og revisjon</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2012-06-27-687</dd><dt class="dokid">DokumentID</dt><dd class="dokid">SF/forskrift/2012-06-27-687</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Universitets- og høyskoleavd.</li></ul></dd><dt class="publishedIn">Publisert i</dt><dd class="publishedIn">I 2012 hefte 9</dd><dt class="dateInForce">I kraft fra</dt><dd class="dateInForce">2012-07-02</dd><dt class="lastChangeInForce">Ikrafttredelse av siste endring</dt><dd class="lastChangeInForce">2015-08-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2015-07-13-896">forskrift/2015-07-13-896</a> fra 2015-08-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2005-12-01-1371">forskrift/2005-12-01-1371</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/2005-04-01-15/§3-2">lov/2005-04-01-15/§3-2</a></li><li><a href="lov/2024-03-08-9/§17-3">lov/2024-03-08-9/§17-3</a></li></ul></dd><dt class="dateOfPublication">Kunngjort</dt><dd class="dateOfPublication">2012-07-06 15:05</dd><dt class="titleShort">Korttittel</dt><dd class="titleShort">Forskrift om rammeplan for bachelor i regnskap mv.</dd><dt class="title">Tittel</dt><dd class="title">Forskrift om rammeplan for bachelor i regnskap og revisjon</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kunnskapsdepartementet 27. juni 2012 med hjemmel i <a href="lov/2005-04-01-15">lov 1. april 2005 nr. 15</a> om universiteter og høyskoler (universitets- og høyskoleloven) <a href="lov/2005-04-01-15/§3-2">§ 3-2</a> annet ledd. <br /><strong>Tilføyd hjemmel:</strong> <a href="lov/2024-03-08-9/§17-3">Lov 8. mars 2024 nr. 9 om universiteter og høyskoler (universitets- og høyskoleloven) § 17-3</a>. <br /><strong>Endret</strong> ved <a href="forskrift/2013-07-12-901">forskrifter 12 juli 2013 nr. 901</a>, <a href="forskrift/2015-07-13-896">13 juli 2015 nr. 896</a>.</dd><dt class="refid">RefID</dt><dd class="refid">forskrift/2012-06-27-687</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om rammeplan for bachelor i regnskap og revisjon</a><ul class="tocSubUl"><li><a href="#paragraf-1">§ 1. Virkeområde og formål</a></li><li><a href="#paragraf-2">§ 2. Læringsutbytte</a></li><li><a href="#paragraf-3">§ 3. Struktur og innhold</a></li><li><a href="#paragraf-4">§ 4. Nasjonale retningslinjer og fagplan</a></li><li><a href="#paragraf-5">§ 5. Nasjonale deleksamener</a></li><li><a href="#paragraf-6">§ 6. Ikrafttredelse og overgangsregler</a></li></ul></li></ul></dd></dl></header><main class="documentBody" data-lovdata-URL="SF/forskrift/2012-06-27-687" id="dokument"><h1>Forskrift om rammeplan for bachelor i regnskap og revisjon</h1><article class="legalArticle" data-lovdata-URL="SF/forskrift/2012-06-27-687/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde og formål</span></h2><article class="legalP" id="paragraf-1-ledd-1">Forskriften gjelder for universiteter og høyskoler som gir 3-årig bachelorgrad i regnskap og revisjon, og som er akkreditert etter <a href="lov/2005-04-01-15/§1-2">lov om universiteter og høyskoler § 1-2</a> og <a href="lov/2005-04-01-15/§3-1">§ 3-1</a>.</article><article class="legalP" id="paragraf-1-ledd-2">Forskriftens formål er å sikre at utdanningsinstitusjonene tilbyr profesjonsrettet, integrert og forskningsbasert utdanning med høy faglig kvalitet for privat og offentlig sektor. Den skal sikre at utdanningene forholder seg til de standarder og kriterier som gjelder for regnskaps- og revisjonsutdanning, inkludert at utdanningskravene i revisorloven for å bli registrert revisor oppfylles. Utdanningen skal også oppfylle utdanningskravene i regnskapsførerlov og forskrift. Den skal sikre at utdanningen har et internasjonalt perspektiv. Forskriften skal sikre at utdanningen er en kvalitativ god profesjonsutdanning i 1. syklus i høyere utdanning. En bachelor i regnskap og revisjon skal i tillegg være et solid fundament for videre profesjonsstudier innen regnskap og revisjon, så vel som videre studier innen andre økonomiske fagområder.</article><article class="legalP" id="paragraf-1-ledd-3">Forskriften skal sikre at institusjonene legger til rette for en integrert utdanning med helhet og sammenheng mellom fag, emner, teori og praksis samt undervisningsmetoder og vurdering av studentene. Økonomiske, juridiske og samfunnsvitenskapelige temaer skal integreres og ses i sammenheng.</article></article><article class="legalArticle" data-lovdata-URL="SF/forskrift/2012-06-27-687/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Læringsutbytte</span></h2><article class="legalP" id="paragraf-2-ledd-1">En kandidat med oppnådd 3-årig bachelorgrad i regnskap og revisjon skal ha følgende samlede læringsutbytte definert i form av kunnskap, ferdigheter og generell kompetanse:</article><article class="defaultP"><i>Kunnskap</i></article><article class="legalP" id="paragraf-2-ledd-2">Kandidaten har bred kunnskap i bedriftsøkonomisk analyse.</article><article class="legalP" id="paragraf-2-ledd-3">Kandidaten har bred kunnskap om sentrale temaer, teorier, problemstillinger, prosesser, verktøy og metoder innen regnskap og revisjon.</article><article class="legalP" id="paragraf-2-ledd-4">Kandidaten har grunnleggende kunnskaper i metodefag, administrasjonsfag og samfunnsøkonomiske fag.</article><article class="legalP" id="paragraf-2-ledd-5">Kandidaten har kunnskap om fagets egenart og historie, samt fagets, revisors og regnskapsførers rolle i samfunnet. Kandidaten har kjennskap til ulike revisjonsbehov og revisjonsordninger i privat og offentlig sektor.</article><article class="legalP" id="paragraf-2-ledd-6">Kandidaten kjenner til forsknings- og utviklingsarbeid innenfor eget fagfelt, samt relevante metoder og arbeidsmåter innenfor fagene.</article><article class="legalP" id="paragraf-2-ledd-7">Kandidaten kan oppdatere sin kunnskap innenfor fagfeltet, både gjennom informasjonsinnhenting og kontakt med fagmiljøer og praksis.</article><article class="defaultP"><i>Ferdigheter</i></article><article class="legalP" id="paragraf-2-ledd-8">Innen praktiske og teoretiske problemstillinger i finansiell revisjon, regnskap, skatt- og avgiftsrett og rettslære, kan kandidaten<ul class="defaultList"><li data-li-identifier="-" data-name="-"><article class="listArticle" id="paragraf-2-ledd-8-punkt-1"><article class="legalP" id="paragraf-2-ledd-8-punkt-1-ledd-1">anvende analysemetoder,</article></article></li><li data-li-identifier="-" data-name="-"><article class="listArticle" id="paragraf-2-ledd-8-punkt-2"><article class="legalP" id="paragraf-2-ledd-8-punkt-2-ledd-1">anvende relevante resultater fra forsknings- og utviklingsarbeid</article></article></li><li data-li-identifier="-" data-name="-"><article class="listArticle" id="paragraf-2-ledd-8-punkt-3"><article class="legalP" id="paragraf-2-ledd-8-punkt-3-ledd-1">anvende annen relevant kunnskap, og</article></article></li><li data-li-identifier="-" data-name="-"><article class="listArticle" id="paragraf-2-ledd-8-punkt-4"><article class="legalP" id="paragraf-2-ledd-8-punkt-4-ledd-1">begrunne sine valg.</article></article></li></ul></article><article class="legalP" id="paragraf-2-ledd-9">Kandidaten behersker sentrale og aktuelle metoder, teknikker og uttrykksformer i regnskap og revisjon.</article><article class="legalP" id="paragraf-2-ledd-10">Kandidaten kan på revisjons- og regnskapsoppdrag identifisere, planlegge og gjennomføre prosjekter og arbeidsoppgaver både selvstendig og i team.</article><article class="legalP" id="paragraf-2-ledd-11">Kandidaten kan finne, vurdere, bruke og henvise til informasjon og fagstoff og framstille dette slik at det belyser en problemstilling.</article><article class="legalP" id="paragraf-2-ledd-12">Kandidaten kan bidra til å synliggjøre ulike regelverks betydning og konsekvenser gjennom revisjonsberetning og annen rapportering.</article><article class="defaultP"><i>Generell kompetanse</i></article><article class="legalP" id="paragraf-2-ledd-13">Kandidaten har innsikt i miljømessige, samfunnsmessige og økonomiske konsekvenser av tjenester og løsninger innenfor sitt fagområde og kan sette disse i et samfunnsnyttig, etisk og bærekraftig perspektiv.</article><article class="legalP" id="paragraf-2-ledd-14">Kandidaten kan formidle relevant faglig kunnskap til ulike målgrupper både skriftlig og muntlig.</article><article class="legalP" id="paragraf-2-ledd-15">Kandidaten kan reflektere over egen faglig utøvelse, også i team og i en tverrfaglig sammenheng, og kan tilpasse denne til den aktuelle arbeidssituasjon.</article><article class="legalP" id="paragraf-2-ledd-16">Kandidaten kan bidra til utvikling av god praksis gjennom å delta i faglige diskusjoner innenfor fagområdet og dele sine kunnskaper og erfaringer med andre.</article><article class="legalP" id="paragraf-2-ledd-17">Kandidaten kjenner til hvordan faget bedriftsøkonomi kan støtte oppunder nytenkning, innovasjon og entreprenørskap.</article></article><article class="legalArticle" data-lovdata-URL="SF/forskrift/2012-06-27-687/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Struktur og innhold</span></h2><article class="legalP" id="paragraf-3-ledd-1">For å oppnå graden bachelor i regnskap og revisjon må kandidaten ha bestått minst 180 studiepoeng bestående av følgende emnegrupper:</article><article class="defaultP"><i>Felles med bachelor i økonomi og administrasjon</i><ul class="defaultList"><li><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">30 studiepoeng i bedriftsøkonomisk analyse</article></article></li><li><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">25 studiepoeng i administrasjonsfag</article></article></li><li><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">15 studiepoeng i samfunnsøkonomi</article></article></li><li><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1">20 studiepoeng metodefag.</article></article></li></ul></article><article class="defaultP"><i>Fordypningsemner</i><ul class="defaultList"><li><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1">25 studiepoeng, videregående regnskapsfaglige emner og verdsettelse</article></article></li><li><article class="listArticle" id="paragraf-3-ledd-1-punkt-6"><article class="legalP" id="paragraf-3-ledd-1-punkt-6-ledd-1">12,5 studiepoeng valgfrie emner for institusjonene.</article></article></li></ul></article><article class="defaultP"><i>Fordypningsemner med avsluttende revisoreksamen</i><ul class="defaultList"><li><article class="listArticle" id="paragraf-3-ledd-1-punkt-7"><article class="legalP" id="paragraf-3-ledd-1-punkt-7-ledd-1">15 studiepoeng revisjon</article></article></li><li><article class="listArticle" id="paragraf-3-ledd-1-punkt-8"><article class="legalP" id="paragraf-3-ledd-1-punkt-8-ledd-1">15 studiepoeng årsregnskap, herunder IFRS</article></article></li><li><article class="listArticle" id="paragraf-3-ledd-1-punkt-9"><article class="legalP" id="paragraf-3-ledd-1-punkt-9-ledd-1">15 studiepoeng skatterett</article></article></li><li><article class="listArticle" id="paragraf-3-ledd-1-punkt-10"><article class="legalP" id="paragraf-3-ledd-1-punkt-10-ledd-1">7,5 studiepoeng rettslære.</article></article></li></ul></article><article class="legalP" id="paragraf-3-ledd-2">Institusjonene skal legge til rette for internasjonal mobilitet i løpet av studiet, et internasjonalt perspektiv i utdanningen og ha relevant kontakt med nærings- og arbeidsliv.</article><article class="changesToParent">Endret ved <a href="forskrift/2013-07-12-901">forskrift 12 juli 2013 nr. 901</a>.</article></article><article class="legalArticle" data-lovdata-URL="SF/forskrift/2012-06-27-687/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Nasjonale retningslinjer og fagplan</span></h2><article class="legalP" id="paragraf-4-ledd-1">Det kan utarbeides nasjonale retningslinjer, inkludert læringsutbyttebeskrivelser for de ulike emner i utdanningen.</article><article class="legalP" id="paragraf-4-ledd-2">Innenfor de gitte nasjonale rammene fastsetter den enkelte institusjon fagplaner om faglig innhold. Fagplanene skal videre inneholde bestemmelser om organisering, læringsformer og vurderingsordninger.</article><article class="legalP" id="paragraf-4-ledd-3">Fagplanen skal legge til rette for faglig samarbeid mellom institusjoner. Fagplanen skal vedtas av institusjonens styre.</article></article><article class="legalArticle" data-lovdata-URL="SF/forskrift/2012-06-27-687/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Nasjonale deleksamener</span></h2><article class="legalP" id="paragraf-5-ledd-1">Departementet kan bestemme at det skal avholdes nasjonale obligatoriske deleksamener, og om resultatet skal føres på vitnemålet.</article><article class="changesToParent">Tilføyd ved <a href="forskrift/2015-07-13-896">forskrift 13 juli 2015 nr. 896</a> (i kraft 1 aug 2015).</article></article><article class="legalArticle" data-lovdata-URL="SF/forskrift/2012-06-27-687/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ikrafttredelse og overgangsregler</span></h2><article class="legalP" id="paragraf-6-ledd-1">Forskriften trer i kraft 2. juli 2012 med virkning fra og med opptak til studieåret 2012–2013. Den enkelte institusjon kan likevel velge å følge <a href="forskrift/2005-12-01-1371">forskrift 1. desember 2005 nr. 1371</a> til rammeplan for treårig revisorutdanning frem til opptak for studieåret 2013–2014.</article><article class="legalP" id="paragraf-6-ledd-2">Studenter som har påbegynt studiet under tidligere rammeplan, har rett til å avlegge eksamen etter denne inntil 31. desember 2017. Fra dette tidspunktet oppheves <a href="forskrift/2005-12-01-1371">forskrift 1. desember 2005 nr. 1371</a> til rammeplan for treårig revisorutdanning.</article><article class="changesToParent">Endret ved <a href="forskrift/2015-07-13-896">forskrift 13 juli 2015 nr. 896</a> (i kraft 1 aug 2015, tidligere § 5).</article></article></main></body></html>