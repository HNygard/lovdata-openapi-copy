<!DOCTYPE html><html lang="no"><head><title>Forskrift om garanti for arbeidsvederlag og hjemreise for arbeidstakere på flyttbare innretninger registrert i norsk internasjonalt skipsregister</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-02-18-146</dd><dt class="dokid">DokumentID</dt><dd class="dokid">SF/forskrift/2005-02-18-146</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="subunit">Etat</dt><dd class="subunit"><ul><li>Avd. for regelverk og skipsfart, Sjøfartsdir.</li></ul></dd><dt class="publishedIn">Publisert i</dt><dd class="publishedIn">I 2005 hefte 2</dd><dt class="dateInForce">I kraft fra</dt><dd class="dateInForce">2005-02-18</dd><dt class="lastChangeInForce">Ikrafttredelse av siste endring</dt><dd class="lastChangeInForce">2017-12-19</dd><dt class="lastChangedBy">Sist endret ved</dt><dd class="lastChangedBy"><a href="forskrift/2017-12-19-2294">forskrift/2017-12-19-2294</a></dd><dt class="changesToDocuments">Endrer</dt><dd class="changesToDocuments"><ul><li><a href="forskrift/1993-12-17-1162">forskrift/1993-12-17-1162</a></li><li><a href="forskrift/1993-12-23-1253">forskrift/1993-12-23-1253</a></li><li><a href="forskrift/1993-12-23-1254">forskrift/1993-12-23-1254</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/2013-06-21-102/§4-7">lov/2013-06-21-102/§4-7</a></li><li><a href="forskrift/2013-07-03-974">forskrift/2013-07-03-974</a></li></ul></dd><dt class="dateOfPublication">Kunngjort</dt><dd class="dateOfPublication">2005-02-22</dd><dt class="titleShort">Korttittel</dt><dd class="titleShort">Forskrift om lønnsgaranti mv. på flyttbare innretninger i NIS</dd><dt class="title">Tittel</dt><dd class="title">Forskrift om garanti for arbeidsvederlag og hjemreise for arbeidstakere på flyttbare innretninger registrert i norsk internasjonalt skipsregister</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 18. februar 2005 med hjemmel i sjømannslov <a href="lov/1975-05-30-18/§32">30. mai 1975 nr. 18 § 32</a>. Fremmet av Nærings- og handelsdepartementet. <br /><strong>Tilføyd hjemmel:</strong> <a href="lov/2013-06-21-102">Lov 21. juni 2013 nr. 102</a> om stillingsvern mv. for arbeidstakere på skip (skipsarbeidsloven) <a href="lov/2013-06-21-102/§4-7">§ 4-7</a>, jf. <a href="forskrift/2013-07-03-974">delegeringsvedtak 3. juli 2013 nr. 974</a>. <br /><strong>EØS-henvisninger:</strong> EØS-avtalen vedlegg XVIII nr. 24 (direktiv <a href="eu/32008l0094">2008/94/EF</a> og forordning <a href="eu/31971r1408*">(EØF) nr. 1408/71</a>). <br /><strong>Endret</strong> ved <a href="forskrift/2009-08-17-1078">forskrifter 17 aug 2009 nr. 1078</a>, <a href="forskrift/2013-08-19-1012">19 aug 2013 nr. 1012</a>, <a href="forskrift/2017-12-19-2294">19 des 2017 nr. 2294</a> (bl.a. tittel).</dd><dt class="refid">RefID</dt><dd class="refid">forskrift/2005-02-18-146</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om garanti for arbeidsvederlag og hjemreise for arbeidstakere på flyttbare innretninger registrert i norsk internasjonalt skipsregister</a><ul class="tocSubUl"><li><a href="#paragraf-1">§ 1. Virkeområde</a></li><li><a href="#paragraf-2">§ 2. Rederiets plikt til å stille garanti for utestående arbeidsvederlag og dekning av hjemreise ved konkurs</a></li><li><a href="#paragraf-3">§ 3. Begrensninger i utbetalingsplikten ved dekning av arbeidsvederlag</a></li><li><a href="#paragraf-4">§ 4. Beløpsgrenser for garantien</a></li><li><a href="#paragraf-5">§ 5. Krav til garantisten</a></li><li><a href="#paragraf-6">§ 6. Statens plikter hvor garanti ikke foreligger</a></li><li><a href="#paragraf-7">§ 7. Rettigheter ved dekning av arbeidstakerens krav på arbeidsvederlag</a></li><li><a href="#paragraf-8">§ 8. Kreditors anledning til å reise sak</a></li><li><a href="#paragraf-9">§ 9. Anmerkning om garanti i skipsregisteret</a></li><li><a href="#paragraf-10">§ 10. Dokumentasjon av nødvendig garanti</a></li><li><a href="#paragraf-11">§ 11. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2005-02-18-146" id="dokument"><h1>Forskrift om garanti for arbeidsvederlag og hjemreise for arbeidstakere på flyttbare innretninger registrert i norsk internasjonalt skipsregister</h1><article class="legalArticle" data-lovdata-URL="SF/forskrift/2005-02-18-146/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Denne forskrift gjelder arbeidstakere som ikke er omfattet av norske trygdeordninger etter lov eller gjensidighetsavtale eller av EØS-avtalens trygdeforordning, forordning <a href="eu/31971r1408*">(EØF) nr. 1408/71</a> artikkel 14b, og som er ansatt om bord på flyttbare innretninger registrert i norsk internasjonalt skipsregister.</article><article class="changesToParent">Endret ved <a href="forskrift/2017-12-19-2294">forskrift 19 des 2017 nr. 2294</a>.</article></article><article class="legalArticle" data-lovdata-URL="SF/forskrift/2005-02-18-146/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Rederiets plikt til å stille garanti for utestående arbeidsvederlag og dekning av hjemreise ved konkurs</span></h2><article class="legalP" id="paragraf-2-ledd-1">For hver flyttbare innretning registrert i norsk internasjonalt skipsregister skal rederiet stille en garanti for arbeidstakere som nevnt i <a href="forskrift/2005-02-18-146/§1">§ 1</a>, for utestående arbeidsvederlag som følge av at det åpnes konkurs i selskapet eller hos en person, som direkte eller indirekte, er ansvarlig for å betale vederlag for arbeidstakernes tjenester om bord på den flyttbare innretningen. Garantien skal omfatte:<ol class="defaultList" type="a"><li data-name="a." value="1"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">Arbeidstakers krav på tilgodehavende arbeidsvederlag etter lov eller avtale overfor arbeidsgiver ved dennes konkurs.</article></article></li><li data-name="b." value="2"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">Annet vederlag for arbeid i tjenesteforhold, så som ferie- og fritidsgodtgjøring, krav på dekning av hjemreiseutgifter hjemlet i lov eller avtale, krav på arbeidsgiver for pensjon og annet tapt vederlag for tjenesten om bord.</article></article></li><li data-name="c." value="3"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">Mulige renter samt kostnader ved å inndrive krav som nevnt under bokstav a og b.</article></article></li></ol></article><article class="changesToParent">Endret ved <a href="forskrift/2017-12-19-2294">forskrift 19 des 2017 nr. 2294</a>.</article></article><article class="legalArticle" data-lovdata-URL="SF/forskrift/2005-02-18-146/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Begrensninger i utbetalingsplikten ved dekning av arbeidsvederlag</span></h2><article class="legalP" id="paragraf-3-ledd-1">Utbetalingsplikten er begrenset til arbeidsvederlag for 8 uker eller flere kortere perioder på til sammen 8 uker. Kravet på arbeidsvederlag skal være opptjent innenfor de siste 18 måneder av arbeidsavtalen eller arbeidsforholdet før fristdagen, jf. <a href="lov/1984-06-08-59/§1-1">dekningsloven § 1-1</a> og <a href="lov/1984-06-08-59/§1-2">§ 1-2</a>. Arbeidstakers krav er i det enkelte tilfellet begrenset til et beløp som tilsvarer tre ganger folketrygdens grunnbeløp på fristdagen, jf. <a href="lov/1997-02-28-19/§6-2">folketrygdloven § 6-2</a>.</article><article class="legalP" id="paragraf-3-ledd-2">Krav om utestående arbeidsvederlag må være fremsatt for bostyrer innen den frist som er fastsatt i kunngjøringen om at konkurs er åpnet. Krav mot garantisten må fremsettes av bostyrer før utlodning fra boet.</article></article><article class="legalArticle" data-lovdata-URL="SF/forskrift/2005-02-18-146/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Beløpsgrenser for garantien</span></h2><article class="legalP" id="paragraf-4-ledd-1">Denne forskrifts krav til forsikring eller garanti ved konkurs anses oppfylt hvis en flyttbar innretning har en garanti på minst NOK 500&#xa0;000. Det er adgang til å fravike dette etter følgende skala, under forutsetning av at berørte arbeidstaker- og arbeidsgiverorganisasjoner er enige om dette:<ol class="defaultList" type="a"><li data-name="a." value="1"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">samlet besetning fra 1 til 5 ansatte; NOK 250&#xa0;000</article></article></li><li data-name="b." value="2"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">samlet besetning fra 6 til 10 ansatte; NOK 350&#xa0;000.</article></article></li></ol></article><article class="legalP" id="paragraf-4-ledd-2">For hjemreiseutgifter kan garantisten begrense sitt ansvar til NOK 15&#xa0;000,- pr. besetningsmedlem innenfor ansvarsgrensene i første ledd.</article><article class="legalP" id="paragraf-4-ledd-3">Garantisten kan begrense sitt totale ansvar for flere flyttbare innretninger, men ikke til mindre enn netto NOK 10 millioner totalt. I tilfelle garantistens samlede ansvar i henhold til denne paragrafen ikke når opp til NOK 10 millioner, kumuleres ansvarsgrensene i denne paragrafen.</article><article class="changesToParent">Endret ved <a href="forskrift/2017-12-19-2294">forskrift 19 des 2017 nr. 2294</a>.</article></article><article class="legalArticle" data-lovdata-URL="SF/forskrift/2005-02-18-146/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav til garantisten</span></h2><article class="legalP" id="paragraf-5-ledd-1">En garanti som nevnt i <a href="forskrift/2005-02-18-146/§2">§ 2</a> skal stilles av et forsikringsselskap som har konsesjon til å drive slik virksomhet i Norge. Nærings- og handelsdepartementet kan etter søknad tillate at garanti helt eller delvis stilles av andre.</article><article class="legalP" id="paragraf-5-ledd-2">Garantisten skal være en juridisk person som er uavhengig i forhold til rederiet/arbeidsgiveren.</article><article class="legalP" id="paragraf-5-ledd-3">En nasjonal trygdeordning i arbeidstakers bostedsland kan godkjennes som garanti, etter første ledd, forutsatt at trygdeytelsene tilfredsstiller kravene i denne forskriften.</article></article><article class="legalArticle" data-lovdata-URL="SF/forskrift/2005-02-18-146/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Statens plikter hvor garanti ikke foreligger</span></h2><article class="legalP" id="paragraf-6-ledd-1">Dersom det ikke foreligger en slik sikkerhet som nevnt i <a href="forskrift/2005-02-18-146/§2">§ 2</a>, og garantitilfellet er inntrådt, garanterer Staten for ubestridte vederlagsforpliktelser overfor arbeidstakeren for så vidt de ville vært dekket ved gyldig garanti. Staten trer i så fall inn i arbeidstakerens krav med dennes prioritet mot konkursdebitor og dennes bo med tilhørende sikkerhet etter <a href="lov/1994-06-24-39/§51">sjøloven § 51</a> – <a href="lov/1994-06-24-39/§52">§ 52</a> og <a href="lov/1984-06-08-59/§9-3">dekningsloven § 9-3</a>. Dette gjelder selv om vilkårene for utbetaling av lønnsgarantien ikke forelå.</article></article><article class="legalArticle" data-lovdata-URL="SF/forskrift/2005-02-18-146/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Rettigheter ved dekning av arbeidstakerens krav på arbeidsvederlag</span></h2><article class="legalP" id="paragraf-7-ledd-1">Den som dekker en arbeidstakers krav på arbeidsvederlag eller hjemsendelse etter denne forskriften, trer inn i arbeidstakerens krav med dennes prioritet mot konkursdebitor og dennes bo med tilhørende sikkerhet etter <a href="lov/1994-06-24-39/§51">sjøloven § 51</a> – <a href="lov/1994-06-24-39/§52">§ 52</a> og <a href="lov/1984-06-08-59/§9-3">dekningsloven § 9-3</a>.</article></article><article class="legalArticle" data-lovdata-URL="SF/forskrift/2005-02-18-146/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Kreditors anledning til å reise sak</span></h2><article class="legalP" id="paragraf-8-ledd-1">Dersom et krav helt eller delvis bestrides av en konkursdebitor, konkursboet eller garantisten, kan kreditoren henvises til å reise sak om kravet.</article></article><article class="legalArticle" data-lovdata-URL="SF/forskrift/2005-02-18-146/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Anmerkning om garanti i skipsregisteret</span></h2><article class="legalP" id="paragraf-9-ledd-1">Garanti som nevnt i <a href="forskrift/2005-02-18-146/§2">§ 2</a>, skal som registreringsvilkår, anmerkes i skipsregisteret.</article></article><article class="legalArticle" data-lovdata-URL="SF/forskrift/2005-02-18-146/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Dokumentasjon av nødvendig garanti</span></h2><article class="legalP" id="paragraf-10-ledd-1">Nærings- og handelsdepartementet eller den det bemyndiger kan kreve at det fremlegges dokumentasjon for at nødvendig garanti foreligger. Slik dokumentasjon vil eventuelt omfatte den forutsatte enighet mellom de berørte organisasjoner.</article></article><article class="legalArticle" data-lovdata-URL="SF/forskrift/2005-02-18-146/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse</span></h2><article class="legalP" id="paragraf-11-ledd-1">Denne forskriften trer i kraft straks. Fra samme tid oppheves <a href="forskrift/1993-12-17-1162">forskrift 17. desember 1993 nr. 1162</a> om pliktige garantiordninger for arbeidstakere på norske skip, <a href="forskrift/1993-12-23-1253">forskrift 23. desember 1993 nr. 1253</a> om lønns- og hjemreisegaranti ved arbeidsgivers konkurs og <a href="forskrift/1993-12-23-1254">forskrift 23. desember 1993 nr. 1254</a> om garanti for trygderettigheter for EØS-borgere som arbeider som hotell- og restaurantansatte på turistskip registrert i norsk internasjonalt skipsregister.</article></article></main></body></html>