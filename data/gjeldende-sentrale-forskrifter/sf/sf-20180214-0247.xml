<!DOCTYPE html><html lang="no"><head><title>Forskrift om smitteforebyggende tiltak mot visse antibiotikaresistente bakterier hos svin</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2018-02-14-247</dd><dt class="dokid">DokumentID</dt><dd class="dokid">SF/forskrift/2018-02-14-247</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="subunit">Etat</dt><dd class="subunit"><ul><li>Matpolitisk avd.</li></ul></dd><dt class="dateInForce">I kraft fra</dt><dd class="dateInForce">2018-04-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/2003-12-19-124/§7">lov/2003-12-19-124/§7</a></li><li><a href="lov/2003-12-19-124/§14">lov/2003-12-19-124/§14</a></li><li><a href="lov/2003-12-19-124/§15">lov/2003-12-19-124/§15</a></li><li><a href="lov/2003-12-19-124/§19">lov/2003-12-19-124/§19</a></li><li><a href="forskrift/2003-12-19-1790">forskrift/2003-12-19-1790</a></li></ul></dd><dt class="dateOfPublication">Kunngjort</dt><dd class="dateOfPublication">2018-02-21 13:00</dd><dt class="titleShort">Korttittel</dt><dd class="titleShort">Forskrift om antibiotikaresistente bakterier hos svin</dd><dt class="title">Tittel</dt><dd class="title">Forskrift om smitteforebyggende tiltak mot visse antibiotikaresistente bakterier hos svin</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Landbruks- og matdepartementet 14. februar 2018 med hjemmel i <a href="lov/2003-12-19-124">lov 19. desember 2003 nr. 124</a> om matproduksjon og mattrygghet mv. (matloven) <a href="lov/2003-12-19-124/§7">§ 7</a>, <a href="lov/2003-12-19-124/§14">§ 14</a>, <a href="lov/2003-12-19-124/§15">§ 15</a> og <a href="lov/2003-12-19-124/§19">§ 19</a>, jf. <a href="forskrift/2003-12-19-1790">delegeringsvedtak 19. desember 2003 nr. 1790</a>.</dd><dt class="refid">RefID</dt><dd class="refid">forskrift/2018-02-14-247</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om smitteforebyggende tiltak mot visse antibiotikaresistente bakterier hos svin</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Virkeområde</a></li><li><a href="#paragraf-3">§ 3. Definisjoner</a></li><li><a href="#paragraf-4">§ 4. Plikt til å benytte beskyttelsesutstyr</a></li><li><a href="#paragraf-5">§ 5. Situasjoner som utløser plikten til å bruke beskyttelsesutstyr</a></li><li><a href="#paragraf-6">§ 6. Ansvar</a></li><li><a href="#paragraf-7">§ 7. Tilsyn og vedtak</a></li><li><a href="#paragraf-8">§ 8. Straff</a></li><li><a href="#paragraf-9">§ 9. Dispensasjon</a></li><li><a href="#paragraf-10">§ 10. Ikrafttredelse</a></li><li><a href="#kapittel-1">Vedlegg</a></li></ul></li></ul></dd></dl></header><main class="documentBody" data-lovdata-URL="SF/forskrift/2018-02-14-247" id="dokument"><h1>Forskrift om smitteforebyggende tiltak mot visse antibiotikaresistente bakterier hos svin</h1><article class="legalArticle" data-lovdata-URL="SF/forskrift/2018-02-14-247/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Forskriftens formål er å forebygge spredning av visse antibiotikaresistente bakterier fra folk til svin av hensyn til folkehelsa.</article></article><article class="legalArticle" data-lovdata-URL="SF/forskrift/2018-02-14-247/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften retter seg mot personer som har kontakt med levende svin eller oppholder seg i bygninger eller på arealer der svin holdes.</article></article><article class="legalArticle" data-lovdata-URL="SF/forskrift/2018-02-14-247/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1"><i>Antibiotikaresistente bakterier</i>: Bakterier på listen i vedlegget.</article><article class="legalP" id="paragraf-3-ledd-2"><i>Svin</i>: Svin som holdes for matproduksjon.</article><article class="legalP" id="paragraf-3-ledd-3"><i>Husdyrbesetning</i>: Besetning med produksjonsdyr, herunder pelsdyr, hest og hobbyfjørfe.</article><article class="legalP" id="paragraf-3-ledd-4"><i>Beskyttelsesutstyr</i>: Overtrekksklær, kirurgisk munnbind, engangshansker og hodeplagg som beskytter mot spredning av antibiotikaresistente bakterier.</article></article><article class="legalArticle" data-lovdata-URL="SF/forskrift/2018-02-14-247/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Plikt til å benytte beskyttelsesutstyr</span></h2><article class="legalP" id="paragraf-4-ledd-1">Den som har kontakt med levende svin, eller oppholder seg i bygninger eller på arealer der svin holdes, skal benytte nødvendig beskyttelsesutstyr dersom plikten til å bruke utstyret er utløst etter <a href="forskrift/2018-02-14-247/§5">§ 5</a>. Beskyttelsesutstyret skal brukes inntil negativt prøvesvar på antibiotikaresistente bakterier foreligger, etter undersøkelse i Norge. Dokumentasjonen må legges frem for Mattilsynet ved forespørsel.</article><article class="legalP" id="paragraf-4-ledd-2">Plikt til å benytte beskyttelsesutstyr i første ledd utløses på nytt ved nye smittesituasjoner angitt i <a href="forskrift/2018-02-14-247/§5">§ 5</a>.</article><article class="legalP" id="paragraf-4-ledd-3">Den som kun har kontakt med levende gris på slakteri, er unntatt fra plikten til å bruke beskyttelsesutstyr angitt i første ledd.</article></article><article class="legalArticle" data-lovdata-URL="SF/forskrift/2018-02-14-247/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Situasjoner som utløser plikten til å bruke beskyttelsesutstyr</span></h2><article class="legalP" id="paragraf-5-ledd-1">Plikten til å bruke beskyttelsesutstyr i <a href="forskrift/2018-02-14-247/§4">§ 4</a> utløses dersom vedkommende i løpet av de siste 12 månedene har:<ol class="defaultList" type="a"><li data-name="a." value="1"><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">hatt kontakt med et dyr som denne visste var positiv for antibiotikaresistente bakterier eller senere fått kunnskap om at dyret var positivt under kontakten</article></article></li><li data-name="b." value="2"><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">besøkt eller arbeidet i husdyrbesetning i utlandet</article></article></li><li data-name="c." value="3"><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">vært innlagt på helseinstitusjon, fått tannbehandling eller gjennomgått omfattende helseundersøkelse, i utlandet</article></article></li><li data-name="d." value="4"><article class="listArticle" id="paragraf-5-ledd-1-punkt-4"><article class="legalP" id="paragraf-5-ledd-1-punkt-4-ledd-1">arbeidet som helsearbeider i utlandet</article></article></li><li data-name="e." value="5"><article class="listArticle" id="paragraf-5-ledd-1-punkt-5"><article class="legalP" id="paragraf-5-ledd-1-punkt-5-ledd-1">oppholdt seg i barnehjem eller flyktningeleir i utlandet</article></article></li><li data-name="f." value="6"><article class="listArticle" id="paragraf-5-ledd-1-punkt-6"><article class="legalP" id="paragraf-5-ledd-1-punkt-6-ledd-1">oppholdt seg mer enn seks uker sammenhengende i utlandet, eller</article></article></li><li data-name="g." value="7"><article class="listArticle" id="paragraf-5-ledd-1-punkt-7"><article class="legalP" id="paragraf-5-ledd-1-punkt-7-ledd-1">testet positivt for antibiotikaresistente bakterier.</article></article></li></ol></article></article><article class="legalArticle" data-lovdata-URL="SF/forskrift/2018-02-14-247/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ansvar</span></h2><article class="legalP" id="paragraf-6-ledd-1">Den som eier eller er ansvarlig for svinene, har plikt til å informere om plikten til å bruke beskyttelsesutstyr til personer som skal ha kontakt med dyrene, eller oppholde seg i bygninger eller på arealer der dyrene holdes. Dyreeieren, eller den som er ansvarlig for dyra, skal påse at beskyttelsesutstyr brukes i henhold til <a href="forskrift/2018-02-14-247/§4">§ 4</a>.</article><article class="legalP" id="paragraf-6-ledd-2">Personer som har vært fritatt fra plikt til å bruke beskyttelsesutstyr i henhold til <a href="forskrift/2018-02-14-247/§4">§ 4</a> første ledd annet punktum, plikter å informere den som eier eller har ansvar for svineholdet om behov for å bruke beskyttelsesutstyr dersom plikten etter <a href="forskrift/2018-02-14-247/§4">§ 4</a> er utløst på nytt. Informasjonen må gis før kontakt med dyrene eller før adgang til bygningene.</article></article><article class="legalArticle" data-lovdata-URL="SF/forskrift/2018-02-14-247/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tilsyn og vedtak</span></h2><article class="legalP" id="paragraf-7-ledd-1">Mattilsynet fører tilsyn og kan fatte nødvendige enkeltvedtak, jf. <a href="lov/2003-12-19-124/§23">matloven § 23</a>, for å oppnå etterlevelse av bestemmelser gitt i eller i medhold av denne forskriften. Mattilsynet kan også fatte enkeltvedtak i henhold til <a href="lov/2003-12-19-124/§24">matloven § 24</a> til <a href="lov/2003-12-19-124/§26">§ 26</a>.</article></article><article class="legalArticle" data-lovdata-URL="SF/forskrift/2018-02-14-247/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Straff</span></h2><article class="legalP" id="paragraf-8-ledd-1">Overtredelse av bestemmelser gitt i denne forskriften eller enkeltvedtak gitt i medhold av forskriften, er straffbart i henhold til <a href="lov/2003-12-19-124/§28">matloven § 28</a>.</article></article><article class="legalArticle" data-lovdata-URL="SF/forskrift/2018-02-14-247/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Dispensasjon</span></h2><article class="legalP" id="paragraf-9-ledd-1">Mattilsynet kan i særskilte tilfelle dispensere fra bestemmelsene i denne forskriften.</article></article><article class="legalArticle" data-lovdata-URL="SF/forskrift/2018-02-14-247/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" id="paragraf-10-ledd-1">Denne forskrift trer i kraft 1. april 2018.</article></article><section class="section" id="kapittel-1" data-lovdata-URL="SF/forskrift/2018-02-14-247/KAPITTEL_1"><h2>Vedlegg</h2><article class="legalP" id="kapittel-1-ledd-1">Meticillinresistente Staphylococcus aureus (MRSA)</article></section></main></body></html>