<!DOCTYPE html><html lang="no"><head><title>Forskrift om habilitering, rehabilitering og koordinator</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2011-12-16-1256</dd><dt class="dokid">DokumentID</dt><dd class="dokid">SF/forskrift/2011-12-16-1256</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="subunit">Etat</dt><dd class="subunit"><ul><li>Helserettsavd.</li></ul></dd><dt class="publishedIn">Publisert i</dt><dd class="publishedIn">I 2011 hefte 13</dd><dt class="dateInForce">I kraft fra</dt><dd class="dateInForce">2012-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2022-08-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2022-06-22-1110">forskrift/2022-06-22-1110</a> fra 2022-08-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2001-06-28-765">forskrift/2001-06-28-765</a></li><li><a href="forskrift/2004-12-23-1837">forskrift/2004-12-23-1837</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/2011-06-24-30/§3-2">lov/2011-06-24-30/§3-2</a></li><li><a href="lov/2011-06-24-30/§7-1">lov/2011-06-24-30/§7-1</a></li><li><a href="lov/2011-06-24-30/§7-2">lov/2011-06-24-30/§7-2</a></li><li><a href="lov/2011-06-24-30/§7-3">lov/2011-06-24-30/§7-3</a></li><li><a href="lov/1999-07-02-61/§2-1a">lov/1999-07-02-61/§2-1a</a></li><li><a href="lov/1999-07-02-61/§2-5">lov/1999-07-02-61/§2-5</a></li><li><a href="lov/1999-07-02-61/§2-5a">lov/1999-07-02-61/§2-5a</a></li><li><a href="lov/1999-07-02-61/§2-5b">lov/1999-07-02-61/§2-5b</a></li><li><a href="lov/1999-07-02-62/§4-1">lov/1999-07-02-62/§4-1</a></li></ul></dd><dt class="dateOfPublication">Kunngjort</dt><dd class="dateOfPublication">2011-12-19 15:15</dd><dt class="title">Tittel</dt><dd class="title">Forskrift om habilitering, rehabilitering og koordinator</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 16. desember 2011 med hjemmel i <a href="lov/2011-06-24-30">lov 24. juni 2011 nr. 30</a> om kommunale helse- og omsorgstjenester m.m. (helse- og omsorgstjenesteloven) <a href="lov/2011-06-24-30/§3-2">§ 3-2</a> andre ledd og <a href="lov/2011-06-24-30/§7-2">§ 7-2</a> andre ledd. Fremmet av Helse- og omsorgsdepartementet. Øvrige deler av forskriften fastsatt av Helse- og omsorgsdepartementet 16. desember 2011 med hjemmel i <a href="lov/2011-06-24-30">lov 24. juni 2011 nr. 30</a> om kommunale helse- og omsorgstjenester (helse- og omsorgstjenesteloven) <a href="lov/2011-06-24-30/§7-1">§ 7-1</a> tredje ledd, og <a href="lov/2011-06-24-30/§7-3">§ 7-3</a> andre ledd, <a href="lov/1999-07-02-61">lov 2. juli 1999 nr. 61</a> om spesialisthelsetjenesten m.m. (spesialisthelsetjenesteloven) <a href="lov/1999-07-02-61/§2-1">§ 2-1</a>a sjuende ledd, <a href="lov/1999-07-02-61/§2-5">§ 2-5</a> andre ledd, <a href="lov/1999-07-02-61/§2-5">§ 2-5</a>a tredje ledd og <a href="lov/1999-07-02-61/§2-5">§ 2-5</a>b andre ledd og <a href="lov/1999-07-02-62">lov 2. juli 1999 nr. 62</a> om psykisk helsevern (psykisk helsevernloven) <a href="lov/1999-07-02-62/§4-1">§ 4-1</a> andre ledd. <br /><strong>Endret</strong> ved forskrifter <a href="forskrift/2016-08-29-1030">29 aug 2016 nr. 1030</a>, <a href="forskrift/2018-04-10-556">10 april 2018 nr. 556</a>, <a href="forskrift/2022-06-22-1110">22 juni 2022 nr. 1110</a> (i kraft 1 aug 2022, bl.a. tittel).</dd><dt class="refid">RefID</dt><dd class="refid">forskrift/2011-12-16-1256</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om habilitering, rehabilitering og koordinator</a><ul class="tocSubUl"><li><a href="#kapittel-1" data-child-interval="§§ 1 – 2">Kapittel 1. Formål og virkeområde</a><ul class="tocSubUl"><li><a href="#kapittel-1-paragraf-1">§ 1. Formålet med forskriften</a></li><li><a href="#kapittel-1-paragraf-2">§ 2. Virkeområde</a></li></ul></li><li><a href="#kapittel-2" data-child-interval="§§ 3 – 4">Kapittel 2. Generelt om habilitering og rehabilitering</a><ul class="tocSubUl"><li><a href="#kapittel-2-paragraf-1">§ 3. Definisjon av habilitering og rehabilitering</a></li><li><a href="#kapittel-2-paragraf-2">§ 4. Pasient- og brukermedvirkning</a></li></ul></li><li><a href="#kapittel-3" data-child-interval="§§ 5 – 9">Kapittel 3. Habilitering og rehabilitering i kommunen</a><ul class="tocSubUl"><li><a href="#kapittel-3-paragraf-1">§ 5. Kommunens ansvar for habilitering og rehabilitering</a></li><li><a href="#kapittel-3-paragraf-2">§ 6. Koordinerende enhet for habilitering og rehabilitering i kommunen</a></li><li><a href="#kapittel-3-paragraf-3">§ 7. Melding om mulige behov for sosial, psykososial og medisinsk habilitering og rehabilitering</a></li><li><a href="#kapittel-3-paragraf-4">§ 8. Undersøkelse og utredning</a></li><li><a href="#kapittel-3-paragraf-5">§ 9. Hjelpemidler og ergonomiske tiltak</a></li></ul></li><li><a href="#kapittel-4" data-child-interval="§§ 10 – 15">Kapittel 4. Habilitering og rehabilitering i spesialisthelsetjenesten</a><ul class="tocSubUl"><li><a href="#kapittel-4-paragraf-1">§ 10. Det regionale helseforetakets ansvar for habilitering og rehabilitering</a></li><li><a href="#kapittel-4-paragraf-2">§ 11. Koordinerende enhet for habilitering og rehabilitering i spesialisthelsetjenesten</a></li><li><a href="#kapittel-4-paragraf-3">§ 12. Melding om mulige behov for habilitering og rehabilitering i spesialisthelsetjenesten</a></li><li><a href="#kapittel-4-paragraf-4">§ 13. Oppgaver som krever spesialisert tilrettelegging mv.</a></li><li><a href="#kapittel-4-paragraf-5">§ 14. Særlig om råd, veiledning og samarbeid</a></li><li><a href="#kapittel-4-paragraf-6">§ 15. Ambulerende tjeneste</a></li></ul></li><li><a href="#kapittel-5" data-child-interval="§§ 16 – 17">Kapittel 5. Koordinator</a><ul class="tocSubUl"><li><a href="#kapittel-5-paragraf-1">§ 16. Koordinator i kommunen</a></li><li><a href="#kapittel-5-paragraf-2">§ 17. Koordinator i spesialisthelsetjenesten</a></li></ul></li><li><a href="#kapittel-6" data-child-interval="§ 18">Kapittel 6. Ikraftsetting</a><ul class="tocSubUl"><li><a href="#kapittel-6-paragraf-1">§ 18. Ikraftsetting</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2011-12-16-1256" id="dokument"><h1>Forskrift om habilitering, rehabilitering og koordinator</h1><section class="section" data-name="kap1" id="kapittel-1" data-lovdata-URL="SF/forskrift/2011-12-16-1256/KAPITTEL_1"><h2>Kapittel 1. Formål og virkeområde</h2><article class="legalArticle" data-lovdata-URL="SF/forskrift/2011-12-16-1256/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formålet med forskriften</span></h3><article class="legalP" id="kapittel-1-paragraf-1-ledd-1">Formålet med forskriften er å sikre at personer som har behov for sosial, psykososial eller medisinsk habilitering og rehabilitering, tilbys og ytes tjenester som kan bidra til stimulering av egen læring, motivasjon, økt funksjons- og mestringsevne, likeverdighet og deltakelse. Formålet er også å styrke samhandlingen mellom tjenesteyter og pasient og bruker og eventuelt pårørende, og mellom tjenesteytere og etater innen et forvaltningsnivå eller på tvers av forvaltningsnivåene.</article><article class="legalP" id="kapittel-1-paragraf-1-ledd-2">Forskriften skal videre sikre at tjenestene tilbys og ytes<ol class="defaultList" type="1"><li data-name="1." value="1"><article class="listArticle" id="kapittel-1-paragraf-1-ledd-2-punkt-1"><article class="legalP" id="kapittel-1-paragraf-1-ledd-2-punkt-1-ledd-1">ut fra et pasient- og brukerperspektiv,</article></article></li><li data-name="2." value="2"><article class="listArticle" id="kapittel-1-paragraf-1-ledd-2-punkt-2"><article class="legalP" id="kapittel-1-paragraf-1-ledd-2-punkt-2-ledd-1">i eller nærmest mulig pasientens og brukerens vante miljø,</article></article></li><li data-name="3." value="3"><article class="listArticle" id="kapittel-1-paragraf-1-ledd-2-punkt-3"><article class="legalP" id="kapittel-1-paragraf-1-ledd-2-punkt-3-ledd-1">samordnet, tverrfaglig og planmessig,</article></article></li><li data-name="4." value="4"><article class="listArticle" id="kapittel-1-paragraf-1-ledd-2-punkt-4"><article class="legalP" id="kapittel-1-paragraf-1-ledd-2-punkt-4-ledd-1">i en for pasientens og brukerens meningsfylt sammenheng.</article></article></li></ol></article></article><article class="legalArticle" data-lovdata-URL="SF/forskrift/2011-12-16-1256/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften gjelder for habiliterings- og rehabiliteringstjenester som tilbys og ytes etter helse- og omsorgstjenesteloven og spesialisthelsetjenesteloven.</article><article class="legalP" id="kapittel-1-paragraf-2-ledd-2">I tillegg gjelder forskriften oppnevning av koordinator etter <a href="lov/2011-06-24-30/§7-2">helse- og omsorgstjenesteloven § 7-2</a> og <a href="lov/1999-07-02-61/§2-5a">spesialisthelsetjenesteloven § 2-5a</a>.</article><article class="changesToParent">Endret ved forskrift <a href="forskrift/2022-06-22-1110">22 juni 2022 nr. 1110</a> (i kraft 1 aug 2022).</article></article></section><section class="section" data-name="kap2" id="kapittel-2" data-lovdata-URL="SF/forskrift/2011-12-16-1256/KAPITTEL_2"><h2>Kapittel 2. Generelt om habilitering og rehabilitering</h2><article class="legalArticle" data-lovdata-URL="SF/forskrift/2011-12-16-1256/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjon av habilitering og rehabilitering</span></h3><article class="legalP" id="kapittel-2-paragraf-1-ledd-1">Habilitering og rehabilitering skal ta utgangspunkt i den enkelte pasients og brukers livssituasjon og mål.</article><article class="legalP" id="kapittel-2-paragraf-1-ledd-2">Habilitering og rehabilitering er målrettede samarbeidsprosesser på ulike arenaer mellom pasient, bruker, pårørende og tjenesteytere. Prosessene kjennetegnes ved koordinerte, sammenhengende og kunnskapsbaserte tiltak.</article><article class="legalP" id="kapittel-2-paragraf-1-ledd-3">Formålet er at den enkelte pasient og bruker, som har eller står i fare for å få begrensninger i sin fysiske, psykiske, kognitive eller sosiale funksjonsevne, skal gis mulighet til å oppnå best mulig funksjons- og mestringsevne, selvstendighet og deltagelse i utdanning og arbeidsliv, sosialt og i samfunnet.</article><article class="changesToParent">Endret ved forskrift <a href="forskrift/2018-04-10-556">10 april 2018 nr. 556</a> (i kraft 1 mai 2018).</article></article><article class="legalArticle" data-lovdata-URL="SF/forskrift/2011-12-16-1256/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Pasient- og brukermedvirkning</span></h3><article class="legalP" id="kapittel-2-paragraf-2-ledd-1">Kommunen og det regionale helseforetaket skal sørge for at den enkelte pasient og bruker kan medvirke ved gjennomføring av eget habiliterings- og rehabiliteringstilbud jf. pasient- og <a href="lov/1999-07-02-63/§3-1">brukerrettighetsloven § 3-1</a>. Med gjennomføring menes planlegging, utforming, utøving og evaluering.</article><article class="legalP" id="kapittel-2-paragraf-2-ledd-2">Kommunen og det regionale helseforetaket bør legge til rette for at pasient- og brukerrepresentanter deltar i planlegging, utvikling og evaluering av re-/habiliteringsvirksomheten.</article></article></section><section class="section" data-name="kap3" id="kapittel-3" data-lovdata-URL="SF/forskrift/2011-12-16-1256/KAPITTEL_3"><h2>Kapittel 3. Habilitering og rehabilitering i kommunen</h2><article class="legalArticle" data-lovdata-URL="SF/forskrift/2011-12-16-1256/§5" data-name="§5" id="kapittel-3-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Kommunens ansvar for habilitering og rehabilitering</span></h3><article class="legalP" id="kapittel-3-paragraf-1-ledd-1">Kommunen skal planlegge sin habiliterings- og rehabiliteringsvirksomhet og ha en generell oversikt over behov for habilitering og rehabilitering i kommunen. Tjenester som inngår i kommunens helse- og omsorgstjenestetilbud, skal integreres i et samlet tverrfaglig re-/habiliteringstilbud.</article><article class="legalP" id="kapittel-3-paragraf-1-ledd-2">Kommunen skal sørge for at alle som oppholder seg i kommunen, tilbys nødvendig utredning og oppfølging ved behov for sosial, psykososial eller medisinsk habilitering og rehabilitering, jf. <a href="forskrift/2011-12-16-1256/§1">§ 1</a> og <a href="forskrift/2011-12-16-1256/§3">§ 3</a>.</article><article class="legalP" id="kapittel-3-paragraf-1-ledd-3">Re-/habiliteringstilbudet skal gis uavhengig av pasientens og brukerens boform.</article><article class="legalP" id="kapittel-3-paragraf-1-ledd-4">Den kommunale helse- og omsorgstjenesten skal ved behov samarbeide med andre etater.</article></article><article class="legalArticle" data-lovdata-URL="SF/forskrift/2011-12-16-1256/§6" data-name="§6" id="kapittel-3-paragraf-2"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Koordinerende enhet for habilitering og rehabilitering i kommunen</span></h3><article class="legalP" id="kapittel-3-paragraf-2-ledd-1">Det skal finnes en koordinerende enhet for habiliterings- og rehabiliteringsvirksomheten i kommunen, jf. helse- og <a href="lov/2011-06-24-30/§7-3">omsorgstjenesteloven § 7-3</a>. Den koordinerende enheten skal bidra til å sikre helhetlig tilbud til pasienter og brukere med behov for sosial, psykososial eller medisinsk habilitering og rehabilitering.</article><article class="legalP" id="kapittel-3-paragraf-2-ledd-2">Koordinerende enhet skal ha overordnet ansvar for arbeidet med individuell plan og for oppnevning, opplæring og veiledning av koordinator. Overordnet ansvar for individuell plan innebærer at enheten blant annet skal:<ol class="defaultList" type="a"><li data-name="a." value="1"><article class="listArticle" id="kapittel-3-paragraf-2-ledd-2-punkt-1"><article class="legalP" id="kapittel-3-paragraf-2-ledd-2-punkt-1-ledd-1">motta meldinger om behov for individuell plan, jf. <a href="forskrift/2022-06-22-1110">forskrift 22. juni 2022 nr. 1110 om individuell plan ved ytelse av velferdstjenester</a></article></article></li><li data-name="b." value="2"><article class="listArticle" id="kapittel-3-paragraf-2-ledd-2-punkt-2"><article class="legalP" id="kapittel-3-paragraf-2-ledd-2-punkt-2-ledd-1">sørge for at det blir utarbeidet rutiner og prosedyrer for arbeid med individuell plan.</article></article></li></ol></article><article class="changesToParent">Endret ved forskrift <a href="forskrift/2022-06-22-1110">22 juni 2022 nr. 1110</a> (i kraft 1 aug 2022).</article></article><article class="legalArticle" data-lovdata-URL="SF/forskrift/2011-12-16-1256/§7" data-name="§7" id="kapittel-3-paragraf-3"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Melding om mulige behov for sosial, psykososial og medisinsk habilitering og rehabilitering</span></h3><article class="legalP" id="kapittel-3-paragraf-3-ledd-1">Kommunen skal legge forholdene til rette slik at personell i den kommunale helse- og omsorgstjenesten skal kunne melde mulige re-/habiliteringsbehov som personellet blir kjent med i tjenesten. Meldingen gis til koordinerende enhet eller dit kommunen bestemmer.</article></article><article class="legalArticle" data-lovdata-URL="SF/forskrift/2011-12-16-1256/§8" data-name="§8" id="kapittel-3-paragraf-4"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Undersøkelse og utredning</span></h3><article class="legalP" id="kapittel-3-paragraf-4-ledd-1">Kommunen skal sørge for nødvendig undersøkelse og utredning, og ved behov henvise til spesialisthelsetjenesten, før habilitering og rehabilitering settes i gang.</article></article><article class="legalArticle" data-lovdata-URL="SF/forskrift/2011-12-16-1256/§9" data-name="§9" id="kapittel-3-paragraf-5"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Hjelpemidler og ergonomiske tiltak</span></h3><article class="legalP" id="kapittel-3-paragraf-5-ledd-1">Kommunen skal sørge for formidling av nødvendige hjelpemidler og for å tilrettelegge miljøet rundt den enkelte pasient og bruker. Kommunen skal vurdere hjelpemidler som ett av flere alternative tiltak på grunnlag av den enkeltes samlede behov. Om nødvendig skal kommunen be om bistand fra Arbeids- og velferdsetaten eller fra andre relevante instanser.</article><article class="changesToParent">Endret ved forskrift <a href="forskrift/2018-04-10-556">10 april 2018 nr. 556</a> (i kraft 1 mai 2018).</article></article></section><section class="section" data-name="kap4" id="kapittel-4" data-lovdata-URL="SF/forskrift/2011-12-16-1256/KAPITTEL_4"><h2>Kapittel 4. Habilitering og rehabilitering i spesialisthelsetjenesten</h2><article class="legalArticle" data-lovdata-URL="SF/forskrift/2011-12-16-1256/§10" data-name="§10" id="kapittel-4-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Det regionale helseforetakets ansvar for habilitering og rehabilitering</span></h3><article class="legalP" id="kapittel-4-paragraf-1-ledd-1">Det regionale helseforetaket skal sørge for at personer med fast bopel eller oppholdssted i helseregionen tilbys og ytes nødvendig habilitering og rehabilitering i spesialisthelsetjenesten i og utenfor institusjon, jf. <a href="forskrift/2011-12-16-1256/§1">§ 1</a> og <a href="forskrift/2011-12-16-1256/§3">§ 3</a>.</article></article><article class="legalArticle" data-lovdata-URL="SF/forskrift/2011-12-16-1256/§11" data-name="§11" id="kapittel-4-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Koordinerende enhet for habilitering og rehabilitering i spesialisthelsetjenesten</span></h3><article class="legalP" id="kapittel-4-paragraf-2-ledd-1">Det skal finnes en koordinerende enhet i hvert helseforetak som skal ha en generell oversikt over habiliterings- og rehabiliteringstiltak i helseregionen, jf. <a href="lov/1999-07-02-61/§2-5">spesialisthelsetjenesteloven § 2-5</a>b. Den koordinerende enheten skal bidra til å sikre helhetlig tilbud til pasienter med behov for sosial, psykososial eller medisinsk habilitering og rehabilitering.</article><article class="legalP" id="kapittel-4-paragraf-2-ledd-2">Koordinerende enhet skal ha oversikt over og nødvendig kontakt med habiliterings- og rehabiliteringsvirksomheten i kommunens helse- og omsorgstjeneste. I tillegg skal enheten ha slikt ansvar som ansvar som framgår av <a href="forskrift/2011-12-16-1256/§6">§ 6</a> andre ledd.</article></article><article class="legalArticle" data-lovdata-URL="SF/forskrift/2011-12-16-1256/§12" data-name="§12" id="kapittel-4-paragraf-3"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Melding om mulige behov for habilitering og rehabilitering i spesialisthelsetjenesten</span></h3><article class="legalP" id="kapittel-4-paragraf-3-ledd-1">Det regionale helseforetaket skal legge forholdene til rette slik at personell i spesialisthelsetjenesten skal kunne melde mulige behov for habilitering og rehabilitering som personellet blir kjent med i tjenesten. Meldingen gis til koordinerende enhet eller dit det regionale helseforetaket bestemmer.</article></article><article class="legalArticle" data-lovdata-URL="SF/forskrift/2011-12-16-1256/§13" data-name="§13" id="kapittel-4-paragraf-4"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Oppgaver som krever spesialisert tilrettelegging mv.</span></h3><article class="legalP" id="kapittel-4-paragraf-4-ledd-1">Det regionale helseforetaket skal sørge for nødvendige undersøkelse og utredning av pasienter og brukere med behov for habilitering og rehabilitering i spesialisthelsetjenesten</article><article class="legalP" id="kapittel-4-paragraf-4-ledd-2">Det regionale helseforetaket skal videre sørge for tilbud om<ol class="defaultList" type="a"><li data-name="a." value="1"><article class="listArticle" id="kapittel-4-paragraf-4-ledd-2-punkt-1"><article class="legalP" id="kapittel-4-paragraf-4-ledd-2-punkt-1-ledd-1">trening og oppøving av funksjon og ulike individuelle ferdigheter som krever spesialisert tilrettelegging og veiledning</article></article></li><li data-name="b." value="2"><article class="listArticle" id="kapittel-4-paragraf-4-ledd-2-punkt-2"><article class="legalP" id="kapittel-4-paragraf-4-ledd-2-punkt-2-ledd-1">intensiv trening som inngår i individuell habiliterings/rehabiliteringsplan, eller som et nødvendig, spesialisert tilbud etter behandling</article></article></li><li data-name="c." value="3"><article class="listArticle" id="kapittel-4-paragraf-4-ledd-2-punkt-3"><article class="legalP" id="kapittel-4-paragraf-4-ledd-2-punkt-3-ledd-1">tilrettelagt opplæring for pasienter og brukere som trenger det, og tilrettelegge rammebetingelser som kan bidra til økt mestring.</article></article></li></ol></article><article class="changesToParent">Endret ved forskrift <a href="forskrift/2018-04-10-556">10 april 2018 nr. 556</a> (i kraft 1 mai 2018).</article></article><article class="legalArticle" data-lovdata-URL="SF/forskrift/2011-12-16-1256/§14" data-name="§14" id="kapittel-4-paragraf-5"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Særlig om råd, veiledning og samarbeid</span></h3><article class="legalP" id="kapittel-4-paragraf-5-ledd-1">Det regionale helseforetaket skal sørge for<ol class="defaultList" type="a"><li data-name="a." value="1"><article class="listArticle" id="kapittel-4-paragraf-5-ledd-1-punkt-1"><article class="legalP" id="kapittel-4-paragraf-5-ledd-1-punkt-1-ledd-1">råd og veiledning til kommunen om opplegg for den enkelte pasient og bruker</article></article></li><li data-name="b." value="2"><article class="listArticle" id="kapittel-4-paragraf-5-ledd-1-punkt-2"><article class="legalP" id="kapittel-4-paragraf-5-ledd-1-punkt-2-ledd-1">samarbeid med kommunen om opplegg for den enkelte pasient og bruker og utarbeiding av individuelle planer</article></article></li><li data-name="c." value="3"><article class="listArticle" id="kapittel-4-paragraf-5-ledd-1-punkt-3"><article class="legalP" id="kapittel-4-paragraf-5-ledd-1-punkt-3-ledd-1">generelle råd og veiledning til ansatte i kommunen</article></article></li><li data-name="d." value="4"><article class="listArticle" id="kapittel-4-paragraf-5-ledd-1-punkt-4"><article class="legalP" id="kapittel-4-paragraf-5-ledd-1-punkt-4-ledd-1">samarbeide med andre etater når det er nødvendig for utredning, tilrettelegging og gjennomføring av tilbudet til den enkelte.</article></article></li></ol></article><article class="changesToParent">Endret ved forskrift <a href="forskrift/2018-04-10-556">10 april 2018 nr. 556</a> (i kraft 1 mai 2018).</article></article><article class="legalArticle" data-lovdata-URL="SF/forskrift/2011-12-16-1256/§15" data-name="§15" id="kapittel-4-paragraf-6"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Ambulerende tjeneste</span></h3><article class="legalP" id="kapittel-4-paragraf-6-ledd-1">Habiliterings- og rehabiliteringstjenester i spesialisthelsetjenesten skal gis ambulant dersom slike tjenester ikke mest hensiktsmessig kan gis i institusjon.</article></article></section><section class="section" data-name="kap5" id="kapittel-5" data-lovdata-URL="SF/forskrift/2011-12-16-1256/KAPITTEL_5"><h2>Kapittel 5. Koordinator</h2><article class="changesToParent">Overskrift endret ved forskrift <a href="forskrift/2022-06-22-1110">22 juni 2022 nr. 1110</a> (i kraft 1 aug 2022).</article><article class="legalArticle" data-lovdata-URL="SF/forskrift/2011-12-16-1256/§16" data-name="§16" id="kapittel-5-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Koordinator i kommunen</span></h3><article class="legalP" id="kapittel-5-paragraf-1-ledd-1">For pasienter og brukere med behov for langvarige og koordinerte tjenester etter helse- og omsorgstjenesteloven, skal kommunen tilby koordinator, jf. helse- <a href="lov/2011-06-24-30/§7-2">omsorgstjenesteloven § 7-2</a>. Dette gjelder uavhengig av om pasienten eller brukeren ønsker individuell plan.</article><article class="legalP" id="kapittel-5-paragraf-1-ledd-2">Koordinatoren skal sørge for nødvendig oppfølging av den enkelte pasient eller bruker. Koordinator skal også sikre samordning av tjenestetilbudet og fremdrift i arbeidet med individuell plan.</article><article class="changesToParent">Endret ved forskrift <a href="forskrift/2022-06-22-1110">22 juni 2022 nr. 1110</a> (i kraft 1 aug 2022, tidligere § 21).</article></article><article class="legalArticle" data-lovdata-URL="SF/forskrift/2011-12-16-1256/§17" data-name="§17" id="kapittel-5-paragraf-2"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Koordinator i spesialisthelsetjenesten</span></h3><article class="legalP" id="kapittel-5-paragraf-2-ledd-1">For pasienter med behov for komplekse eller langvarige og koordinerte tjenester etter spesialisthelsetjenesteloven, skal det tilbys koordinator, jf. <a href="lov/1999-07-02-61/§2-5">spesialisthelsetjenesteloven § 2-5</a>a. Dette gjelder uavhengig av om pasienten ønsker individuell plan.</article><article class="legalP" id="kapittel-5-paragraf-2-ledd-2">Koordinator skal sørge for nødvendig oppfølgning av den enkelte pasient. Koordinator skal også sikre samordning av tjenestetilbudet i forbindelse med institusjonsopphold og overfor andre tjenesteytere og sikre fremdrift i arbeidet med individuell plan.</article><article class="legalP" id="kapittel-5-paragraf-2-ledd-3">Koordinatoren skal være helsepersonell.</article><article class="changesToParent">Endret ved forskrifter <a href="forskrift/2016-08-29-1030">29 aug 2016 nr. 1030</a> (i kraft 15 sep 2016), <a href="forskrift/2022-06-22-1110">22 juni 2022 nr. 1110</a> (i kraft 1 aug 2022, tidligere § 22).</article></article></section><section class="section" data-name="kap6" id="kapittel-6" data-lovdata-URL="SF/forskrift/2011-12-16-1256/KAPITTEL_6"><h2>Kapittel 6. Ikraftsetting</h2><article class="legalArticle" data-lovdata-URL="SF/forskrift/2011-12-16-1256/§18" data-name="§18" id="kapittel-6-paragraf-1"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Ikraftsetting</span></h3><article class="legalP" id="kapittel-6-paragraf-1-ledd-1">Forskriften trer i kraft 1. januar 2012.</article><article class="legalP" id="kapittel-6-paragraf-1-ledd-2">Fra samme tidspunkt oppheves <a href="forskrift/2001-06-28-765">forskrift 28. juni 2001 nr. 765</a> om habilitering og rehabilitering og <a href="forskrift/2004-12-23-1837">forskrift 23. desember 2004 nr. 1837</a> om individuell plan etter helselovgivningen og sosialtjenesteloven.</article><article class="changesToParent">Endret ved forskrift <a href="forskrift/2022-06-22-1110">22 juni 2022 nr. 1110</a> (i kraft 1 aug 2022, tidligere § 24).</article></article></section></main></body></html>