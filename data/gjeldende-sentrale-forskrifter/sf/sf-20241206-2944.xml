<!DOCTYPE html><html lang="nb"><head><title>Forskrift om sikkerhetsbestemmelser til lov om organisert kampaktivitet som tillater knockout</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-12-06-2944</dd><dt class="dokid">DokumentID</dt><dd class="dokid">SF/forskrift/2024-12-06-2944</dd><dt class="ministry">Departement</dt><dd class="ministry"><ul><li>Kultur- og likestillingsdepartementet</li></ul></dd><dt class="subunit">Etat</dt><dd class="subunit"><ul><li>Avdeling for sivilsamfunn og idrett</li></ul></dd><dt class="dateInForce">I kraft fra</dt><dd class="dateInForce">2025-01-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2001-08-31-1013">forskrift/2001-08-31-1013</a></li></ul></dd><dt class="basedOn">Hjemmel</dt><dd class="basedOn"><ul><li><a href="lov/2001-06-15-73/§1">lov/2001-06-15-73/§1</a></li></ul></dd><dt class="dateOfPublication">Kunngjort</dt><dd class="dateOfPublication">2024-12-06 13:55</dd><dt class="title">Tittel</dt><dd class="title">Forskrift om sikkerhetsbestemmelser til lov om organisert kampaktivitet som tillater knockout</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res 6. desember 2024 med hjemmel i <a href="lov/2001-06-15-73/§1">lov 15. juni 2001 nr. 73 om organisert kampaktivitet som tillater knockout § 1</a>. Fremmet av Kultur- og likestillingsdepartementet.</dd><dt class="refid">RefID</dt><dd class="refid">forskrift/2024-12-06-2944</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om sikkerhetsbestemmelser til lov om organisert kampaktivitet som tillater knockout</a><ul class="tocSubUl"><li><a href="#kapittel-1" data-child-interval="§§ 1-1 – 1-5">Kapittel 1. Godkjenning til organisert kampaktivitet som tillater knockout</a><ul class="tocSubUl"><li><a href="#kapittel-1-paragraf-1">§ 1-1. Godkjenningsnemnd for organisert kampaktivitet som tillater knockout</a></li><li><a href="#kapittel-1-paragraf-2">§ 1-2. Krav til godkjenning av kampaktivitet som tillater knockout</a></li><li><a href="#kapittel-1-paragraf-3">§ 1-3. Godkjenningsnemndas virksomhet</a></li><li><a href="#kapittel-1-paragraf-4">§ 1-4. Godkjenningsnemndas organisering</a></li><li><a href="#kapittel-1-paragraf-5">§ 1-5. Kampaktivitetslisten</a></li></ul></li><li><a href="#kapittel-2" data-child-interval="§§ 2-1 – 2-3">Kapittel 2. Søknad om godkjenning</a><ul class="tocSubUl"><li><a href="#kapittel-2-paragraf-1">§ 2-1. Krav til søker</a></li><li><a href="#kapittel-2-paragraf-2">§ 2-2. Søknadsfrist</a></li><li><a href="#kapittel-2-paragraf-3">§ 2-3. Krav til en søknad om godkjenning</a></li></ul></li><li><a href="#kapittel-3" data-child-interval="§§ 3-1 – 3-11">Kapittel 3. Sikkerhetsbestemmelser</a><ul class="tocSubUl"><li><a href="#kapittel-3-paragraf-1">§ 3-1. Kampansvarlig leder</a></li><li><a href="#kapittel-3-paragraf-2">§ 3-2. Kamplege</a></li><li><a href="#kapittel-3-paragraf-3">§ 3-3. Helseattest</a></li><li><a href="#kapittel-3-paragraf-4">§ 3-4. Startbok eller tilsvarende dokumentasjonsmateriale</a></li><li><a href="#kapittel-3-paragraf-5">§ 3-5. Karantenebestemmelser</a></li><li><a href="#kapittel-3-paragraf-6">§ 3-6. Aldersgrense</a></li><li><a href="#kapittel-3-paragraf-7">§ 3-7. Kamplengde</a></li><li><a href="#kapittel-3-paragraf-8">§ 3-8. Vektklasser</a></li><li><a href="#kapittel-3-paragraf-9">§ 3-9. Beskyttelsesutstyr</a></li><li><a href="#kapittel-3-paragraf-10">§ 3-10. Kampareal</a></li><li><a href="#kapittel-3-paragraf-11">§ 3-11. Antidopingbestemmelser</a></li></ul></li><li><a href="#kapittel-4" data-child-interval="§§ 4-1 – 4-3">Kapittel 4. Rapportering, klageadgang og klagenemnd</a><ul class="tocSubUl"><li><a href="#kapittel-4-paragraf-1">§ 4-1. Rapportering</a></li><li><a href="#kapittel-4-paragraf-2">§ 4-2. Klageadgang</a></li><li><a href="#kapittel-4-paragraf-3">§ 4-3. Klagenemndas organisering og virksomhet</a></li></ul></li><li><a href="#kapittel-5" data-child-interval="§ 5-1">Kapittel 5. Personopplysninger</a><ul class="tocSubUl"><li><a href="#kapittel-5-paragraf-1">§ 5-1. Behandlingen av personopplysninger</a></li></ul></li><li><a href="#kapittel-6" data-child-interval="§§ 6-1 – 6-2">Kapittel 6. Ikrafttreden og overgangsregler</a><ul class="tocSubUl"><li><a href="#kapittel-6-paragraf-1">§ 6-1. Ikrafttreden</a></li><li><a href="#kapittel-6-paragraf-2">§ 6-2. Overgangsregler</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2024-12-06-2944" id="dokument"><h1>Forskrift om sikkerhetsbestemmelser til lov om organisert kampaktivitet som tillater knockout</h1><section class="section" data-name="kap1" id="kapittel-1" data-lovdata-URL="SF/forskrift/2024-12-06-2944/KAPITTEL_1"><h2>Kapittel 1. Godkjenning til organisert kampaktivitet som tillater knockout</h2><article class="legalArticle" data-lovdata-URL="SF/forskrift/2024-12-06-2944/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Godkjenningsnemnd for organisert kampaktivitet som tillater knockout</span></h3><article class="legalP" id="kapittel-1-paragraf-1-ledd-1">Departementet oppnevner en godkjenningsnemnd til å behandle søknader om godkjenning av organisert kampaktivitet som tillater knockout, jf. <a href="lov/2001-06-15-73/§1/ledd/1">lov 15. juni 2001 nr. 73 om organisert kampaktivitet som tillater knockout § 1 første ledd</a>.</article></article><article class="legalArticle" data-lovdata-URL="SF/forskrift/2024-12-06-2944/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Krav til godkjenning av kampaktivitet som tillater knockout</span></h3><article class="legalP" id="kapittel-1-paragraf-2-ledd-1">Godkjenningsnemnda kan etter søknad gi formelle sammenslutninger godkjenning for utøvelse av kampaktivitet som tillater knockout i inntil tre år. En søker som i tre år sammenhengende har hatt slik godkjenning, kan få godkjenning inntil videre. Kampaktiviteten må utøves i overensstemmelse med bestemmelsene i denne forskriften.</article><article class="legalP" id="kapittel-1-paragraf-2-ledd-2">Dersom søkeren ikke etterlever vilkårene i godkjenningen eller forskriften eller dersom forskriften endres, kan godkjenningen trekkes tilbake.</article></article><article class="legalArticle" data-lovdata-URL="SF/forskrift/2024-12-06-2944/§1-3" data-name="§1-3" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>. <span class="legalArticleTitle">Godkjenningsnemndas virksomhet</span></h3><article class="legalP" id="kapittel-1-paragraf-3-ledd-1">Alle Godkjenningsnemndas medlemmer skal delta i avgjørelser om godkjenning. Ved uenighet treffes avgjørelsen med alminnelig flertall.</article><article class="legalP" id="kapittel-1-paragraf-3-ledd-2">Godkjenningsnemnda kan innhente fagkyndig bistand for vurdering av søknader om godkjenning av organisert kampaktivitet som tillater knockout. Nemnda kan føre tilsyn med godkjente kampaktiviteter.</article><article class="legalP" id="kapittel-1-paragraf-3-ledd-3">Godkjenningsnemnda skal meddele søker og Kultur- og likestillingsdepartementet sine vedtak. Nemnda skal føre protokoll over sine vedtak. Alle vedtak som fattes av nemnda, skal offentliggjøres på Kultur- og likestillingsdepartementets internettsider. Kultur- og likestillingsdepartementet skal holde listen over godkjente kampaktiviteter oppdatert.</article><article class="legalP" id="kapittel-1-paragraf-3-ledd-4">Godkjenningsnemndas medlemmer godtgjøres etter satser for statlige utvalg fastsatt i Statens personalhåndbok.</article><article class="legalP" id="kapittel-1-paragraf-3-ledd-5"><a href="lov/1967-02-10">Lov om behandlingsmåten i forvaltningssaker (forvaltningsloven)</a> gjelder for Godkjenningsnemndas virksomhet.</article></article><article class="legalArticle" data-lovdata-URL="SF/forskrift/2024-12-06-2944/§1-4" data-name="§1-4" id="kapittel-1-paragraf-4"><h3 class="legalArticleHeader"><span class="legalArticleValue">§ 1-4</span>. <span class="legalArticleTitle">Godkjenningsnemndas organisering</span></h3><article class="legalP" id="kapittel-1-paragraf-4-ledd-1">Godkjenningsnemnda skal bestå av leder og to medlemmer med personlige varamedlemmer. Medlemmene oppnevnes for fire år av gangen, og kan gjenoppnevnes. Nemndas medlemmer skal samlet ha kompetanse om medisinske og kamptekniske forhold. Nemndas leder skal være jurist.</article></article><article class="legalArticle" data-lovdata-URL="SF/forskrift/2024-12-06-2944/§1-5" data-name="§1-5" id="kapittel-1-paragraf-5"><h3 class="legalArticleHeader"><span class="legalArticleValue">§ 1-5</span>. <span class="legalArticleTitle">Kampaktivitetslisten</span></h3><article class="legalP" id="kapittel-1-paragraf-5-ledd-1"><a href="forskrift/2016-12-22-1924">Kampaktivitetslisten</a> består av de til enhver tid godkjente kampaktiviteter. <a href="forskrift/2016-12-22-1924">Kampaktivitetslisten</a> fastsettes av Godkjenningsnemnda.</article></article></section><section class="section" data-name="kap2" id="kapittel-2" data-lovdata-URL="SF/forskrift/2024-12-06-2944/KAPITTEL_2"><h2>Kapittel 2. Søknad om godkjenning</h2><article class="legalArticle" data-lovdata-URL="SF/forskrift/2024-12-06-2944/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Krav til søker</span></h3><article class="legalP" id="kapittel-2-paragraf-1-ledd-1">Formelle sammenslutninger kan søke om godkjenning for organisert kampaktivitet som tillater knockout. Søknaden må undertegnes av person(er) med signaturrett for den formelle sammenslutningen.</article></article><article class="legalArticle" data-lovdata-URL="SF/forskrift/2024-12-06-2944/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Søknadsfrist</span></h3><article class="legalP" id="kapittel-2-paragraf-2-ledd-1">Søknadsfristen er tre måneder før igangsetting av den omsøkte kampaktiviteten. For sent innkomne søknader kan avvises.</article></article><article class="legalArticle" data-lovdata-URL="SF/forskrift/2024-12-06-2944/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Krav til en søknad om godkjenning</span></h3><article class="legalP" id="kapittel-2-paragraf-3-ledd-1">Søknaden skal inneholde<ol class="defaultList" type="a"><li data-name="a." value="1"><article class="listArticle" id="kapittel-2-paragraf-3-ledd-1-punkt-1"><article class="legalP" id="kapittel-2-paragraf-3-ledd-1-punkt-1-ledd-1">informasjon om søkeren</article></article></li><li data-name="b." value="2"><article class="listArticle" id="kapittel-2-paragraf-3-ledd-1-punkt-2"><article class="legalP" id="kapittel-2-paragraf-3-ledd-1-punkt-2-ledd-1">beskrivelse av kampaktiviteten det søkes om godkjenning for</article></article></li><li data-name="c." value="3"><article class="listArticle" id="kapittel-2-paragraf-3-ledd-1-punkt-3"><article class="legalP" id="kapittel-2-paragraf-3-ledd-1-punkt-3-ledd-1">konkurransereglement som skal gjelde</article></article></li><li data-name="d." value="4"><article class="listArticle" id="kapittel-2-paragraf-3-ledd-1-punkt-4"><article class="legalP" id="kapittel-2-paragraf-3-ledd-1-punkt-4-ledd-1">antidopingbestemmelser</article></article></li><li data-name="e." value="5"><article class="listArticle" id="kapittel-2-paragraf-3-ledd-1-punkt-5"><article class="legalP" id="kapittel-2-paragraf-3-ledd-1-punkt-5-ledd-1">en beskrivelse av hvordan søker oppfyller sikkerhetsbestemmelsene i denne forskriften og det konkurransereglementet som søknaden gjelder</article></article></li><li data-name="f." value="6"><article class="listArticle" id="kapittel-2-paragraf-3-ledd-1-punkt-6"><article class="legalP" id="kapittel-2-paragraf-3-ledd-1-punkt-6-ledd-1">informasjon om hvordan eventuelle brudd på sikkerhetsbestemmelsene i denne forskriften og konkurransereglementet som søknaden gjelder, vil bli sanksjonert.</article></article></li></ol></article><article class="legalP" id="kapittel-2-paragraf-3-ledd-2">Godkjenningsnemnda kan be om ytterligere opplysninger som er nødvendige for å kunne vurdere en søknad.</article></article></section><section class="section" data-name="kap3" id="kapittel-3" data-lovdata-URL="SF/forskrift/2024-12-06-2944/KAPITTEL_3"><h2>Kapittel 3. Sikkerhetsbestemmelser</h2><article class="legalArticle" data-lovdata-URL="SF/forskrift/2024-12-06-2944/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Kampansvarlig leder</span></h3><article class="legalP" id="kapittel-3-paragraf-1-ledd-1">Hver organiserte kampaktivitet skal ledes av en kampansvarlig leder som skal lede kampen i kamparealet og påse<ol class="defaultList" type="a"><li data-name="a." value="1"><article class="listArticle" id="kapittel-3-paragraf-1-ledd-1-punkt-1"><article class="legalP" id="kapittel-3-paragraf-1-ledd-1-punkt-1-ledd-1">at den organiserte kampaktiviteten foregår i tråd med kravene i denne forskriften</article></article></li><li data-name="b." value="2"><article class="listArticle" id="kapittel-3-paragraf-1-ledd-1-punkt-2"><article class="legalP" id="kapittel-3-paragraf-1-ledd-1-punkt-2-ledd-1">at den organiserte kampaktiviteten stoppes dersom en utøver anses som så underlegen at det å fortsette aktiviteten kan gi fare for skade</article></article></li><li data-name="c." value="3"><article class="listArticle" id="kapittel-3-paragraf-1-ledd-1-punkt-3"><article class="legalP" id="kapittel-3-paragraf-1-ledd-1-punkt-3-ledd-1">at kamputfallet og eventuell skade og karantene føres inn i utøverens startbok.</article></article></li></ol></article><article class="legalP" id="kapittel-3-paragraf-1-ledd-2">Kampansvarlig leder skal ha dokumentert kunnskap om<ol class="defaultList" type="a"><li data-name="a." value="1"><article class="listArticle" id="kapittel-3-paragraf-1-ledd-2-punkt-1"><article class="legalP" id="kapittel-3-paragraf-1-ledd-2-punkt-1-ledd-1">den enkelte kampaktiviteten</article></article></li><li data-name="b." value="2"><article class="listArticle" id="kapittel-3-paragraf-1-ledd-2-punkt-2"><article class="legalP" id="kapittel-3-paragraf-1-ledd-2-punkt-2-ledd-1">symptomer og konsekvenser ved hodeskader</article></article></li><li data-name="c." value="3"><article class="listArticle" id="kapittel-3-paragraf-1-ledd-2-punkt-3"><article class="legalP" id="kapittel-3-paragraf-1-ledd-2-punkt-3-ledd-1">skaderisiko ved tillatte kampteknikker.</article></article></li></ol></article><article class="legalP" id="kapittel-3-paragraf-1-ledd-3">Den som har godkjenning etter <a href="forskrift/2024-12-06-2944/§1-2">§ 1-2</a> skal sikre at den kampansvarlige lederen kjenner til og har akseptert kravene i denne bestemmelsen.</article></article><article class="legalArticle" data-lovdata-URL="SF/forskrift/2024-12-06-2944/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Kamplege</span></h3><article class="legalP" id="kapittel-3-paragraf-2-ledd-1">Ved utøvelse av organisert kampaktivitet etter denne forskriften skal det være kamplege til stede. Kamplegen må ha autorisasjon som lege, jf. <a href="lov/1999-07-02-64/§48/ledd/1/nummer/14">helsepersonelloven § 48 første ledd nr. 14</a>. Kamplegen skal ha dokumentert opplæring i de aktuelle kampreglementene, kampteknikkene og de tillatte treffpunktene.</article><article class="legalP" id="kapittel-3-paragraf-2-ledd-2">Kamplegen skal kun overvære én organisert kampaktivitet om gangen og skal være til stede ved kamparealet når kampaktiviteten foregår. Godkjenningsnemnda kan gi samtykke til at kamplegen overværer flere organiserte kampaktiviteter samtidig.</article><article class="legalP" id="kapittel-3-paragraf-2-ledd-3">Kamplegen skal vurdere om utøver er medisinsk skikket til å delta i kampaktiviteten. Til grunn for vurderingen skal det foreligge en medisinsk undersøkelse foretatt av kamplegen før kampaktivitet utøves, helseattest og startbok eller tilsvarende dokumentasjonsmateriale.</article><article class="legalP" id="kapittel-3-paragraf-2-ledd-4">Den som har godkjenningen etter <a href="forskrift/2024-12-06-2944/§1-2">§ 1-2</a> er ansvarlig for å nekte deltakelse i kampaktiviteten for utøvere som kamplegen ikke har funnet medisinsk skikket til å delta i kampaktiviteten. Kamplegen har rett til å stoppe organisert kampaktivitet ved fare for skade.</article><article class="legalP" id="kapittel-3-paragraf-2-ledd-5">Den som har godkjenning etter <a href="forskrift/2024-12-06-2944/§1-2">§ 1-2</a> skal sikre at kamplegen kjenner til og har akseptert kravene i denne bestemmelsen.</article></article><article class="legalArticle" data-lovdata-URL="SF/forskrift/2024-12-06-2944/§3-3" data-name="§3-3" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">Helseattest</span></h3><article class="legalP" id="kapittel-3-paragraf-3-ledd-1">Utøver skal legge frem helseattest for kamplege. Helseattesten skal være utstedt av lege, være på norsk eller engelsk, være under ett år gammel og innført i utøverens startbok eller tilsvarende dokumentasjonsmateriale. Helseattesten baseres på følgende:<ol class="defaultList" type="a"><li data-name="a." value="1"><article class="listArticle" id="kapittel-3-paragraf-3-ledd-1-punkt-1"><article class="legalP" id="kapittel-3-paragraf-3-ledd-1-punkt-1-ledd-1">en fullstendig klinisk undersøkelse, inkludert en fullstendig nevrologisk undersøkelse</article></article></li><li data-name="b." value="2"><article class="listArticle" id="kapittel-3-paragraf-3-ledd-1-punkt-2"><article class="legalP" id="kapittel-3-paragraf-3-ledd-1-punkt-2-ledd-1">opplysninger om tidligere skader og sykdom av betydning for deltakelse i organisert kampaktivitet som tillater knockout.</article></article></li></ol></article><article class="legalP" id="kapittel-3-paragraf-3-ledd-2">Undersøkende lege skal vurdere hvilke supplerende undersøkelser som skal inngå i tillegg til den nevrologiske undersøkelsen.</article><article class="legalP" id="kapittel-3-paragraf-3-ledd-3">Godkjenningsnemnda kan fastsette nærmere retningslinjer for hva som skal inngå i medisinske undersøkelser.</article></article><article class="legalArticle" data-lovdata-URL="SF/forskrift/2024-12-06-2944/§3-4" data-name="§3-4" id="kapittel-3-paragraf-4"><h3 class="legalArticleHeader"><span class="legalArticleValue">§ 3-4</span>. <span class="legalArticleTitle">Startbok eller tilsvarende dokumentasjonsmateriale</span></h3><article class="legalP" id="kapittel-3-paragraf-4-ledd-1">Enhver utøver skal ha egen startbok eller tilsvarende dokumentasjonsmateriale, som skal legges frem for kamplegen. Dokumentasjonen skal oppgi resultatet av medisinske undersøkelser med tilknytning til deltakelse i kampaktivitet. Også kamputfall og eventuelle skader og karantener skal dokumenteres.</article></article><article class="legalArticle" data-lovdata-URL="SF/forskrift/2024-12-06-2944/§3-5" data-name="§3-5" id="kapittel-3-paragraf-5"><h3 class="legalArticleHeader"><span class="legalArticleValue">§ 3-5</span>. <span class="legalArticleTitle">Karantenebestemmelser</span></h3><article class="legalP" id="kapittel-3-paragraf-5-ledd-1">En utøver som må gi opp kampen som følge av støt mot hodet, eller hvor kampansvarlig leder har stanset kampen pga. støt mot hodet, kan ikke delta i organisert kampaktivitet i en periode på minst fire uker.</article><article class="legalP" id="kapittel-3-paragraf-5-ledd-2">En utøver som må gi opp kampen som følge av støt mot hodet to ganger i løpet av tolv måneder, kan ikke delta i organisert kampaktivitet i de påfølgende fire måneder.</article><article class="legalP" id="kapittel-3-paragraf-5-ledd-3">En utøver som må gi opp kampen som følge av støt mot hodet tre ganger i løpet av tolv måneder, kan ikke delta i organisert kampaktivitet i de påfølgende tolv måneder.</article><article class="legalP" id="kapittel-3-paragraf-5-ledd-4">En utøver som deltar i en kamp med effektiv kamptid på over 24 minutter, kan ikke delta i ny kamp i en periode på minst fire uker.</article><article class="legalP" id="kapittel-3-paragraf-5-ledd-5">Kamplege kan ut fra en medisinsk begrunnelse fastsette lengre karantenetid enn bestemt ovenfor.</article><article class="legalP" id="kapittel-3-paragraf-5-ledd-6">Før en utøver som har fått karantene som følge av støt mot hodet, igjen kan delta i organisert kampaktivitet, skal utøveren vurderes av en spesialist i nevrologi eller nevrokirurgi for å avdekke om utøveren er påført skade av betydning for deltakelse i kampaktivitet som tillater knockout. Spesialisten i nevrologi eller nevrokirurgi avgjør hvilke undersøkelser som er nødvendige for å gjøre en slik vurdering. Undersøkelsesresultatet skal føres inn i utøverens startbok eller tilsvarende dokumentasjonsmateriale.</article></article><article class="legalArticle" data-lovdata-URL="SF/forskrift/2024-12-06-2944/§3-6" data-name="§3-6" id="kapittel-3-paragraf-6"><h3 class="legalArticleHeader"><span class="legalArticleValue">§ 3-6</span>. <span class="legalArticleTitle">Aldersgrense</span></h3><article class="legalP" id="kapittel-3-paragraf-6-ledd-1">Utøvere skal ikke være under 18 år eller over 40 år. Godkjenningsnemnda kan på grunnlag av søknad gi individuell dispensasjon for utøvere over 40 år.</article><article class="legalP" id="kapittel-3-paragraf-6-ledd-2">Ved søknad om dispensasjon skal utøveren vurderes av en spesialist i nevrologi eller nevrokirurgi for å avdekke om utøveren er påført skade av betydning for deltakelse i kampaktivitet som tillater knockout. Spesialisten i nevrologi eller nevrokirurgi avgjør hvilke undersøkelser som er nødvendige for å gjøre en slik vurdering. Undersøkelsesresultatet skal føres inn i utøverens startbok eller tilsvarende dokumentasjonsmateriale.</article></article><article class="legalArticle" data-lovdata-URL="SF/forskrift/2024-12-06-2944/§3-7" data-name="§3-7" id="kapittel-3-paragraf-7"><h3 class="legalArticleHeader"><span class="legalArticleValue">§ 3-7</span>. <span class="legalArticleTitle">Kamplengde</span></h3><article class="legalP" id="kapittel-3-paragraf-7-ledd-1">Utøvelse av kamper som består av runder, skal maksimalt utgjøre 36 minutter effektiv kamptid per døgn per utøver. En sammenhengende runde skal maksimalt utgjøre tre minutter effektiv kamptid. Det skal være minst ett minutts pause mellom hver runde. Dersom en utøver deltar i flere kamper på ett døgn, kan samlet effektiv kamptid pr. døgn ikke overstige 36 minutter. I tilfelle en utøver deltar i mer enn én kamp pr. døgn, skal det være minst én times pause mellom kampene.</article><article class="legalP" id="kapittel-3-paragraf-7-ledd-2">Godkjenningsnemnda kan gi samtykke til unntak fra første ledd for kampaktiviteter med lav til moderat skaderisiko. Det kan likevel ikke gjøres unntak fra første ledd første og fjerde punktum.</article><article class="legalP" id="kapittel-3-paragraf-7-ledd-3">Utøvere som går kamper med effektiv kamptid på over 24 minutter, kan ha en maksimal kamptid på 120 minutter per år.</article></article><article class="legalArticle" data-lovdata-URL="SF/forskrift/2024-12-06-2944/§3-8" data-name="§3-8" id="kapittel-3-paragraf-8"><h3 class="legalArticleHeader"><span class="legalArticleValue">§ 3-8</span>. <span class="legalArticleTitle">Vektklasser</span></h3><article class="legalP" id="kapittel-3-paragraf-8-ledd-1">Utøvere skal deles inn i vektklasser med maksimal vektdifferanse mellom utøvere i samme kamp på 10 kg. Godkjenningsnemnda kan gi samtykke til unntak fra denne bestemmelsen.</article></article><article class="legalArticle" data-lovdata-URL="SF/forskrift/2024-12-06-2944/§3-9" data-name="§3-9" id="kapittel-3-paragraf-9"><h3 class="legalArticleHeader"><span class="legalArticleValue">§ 3-9</span>. <span class="legalArticleTitle">Beskyttelsesutstyr</span></h3><article class="legalP" id="kapittel-3-paragraf-9-ledd-1">Utøvere skal benytte individuelt tilpasset beskyttelsesutstyr som reduserer risikoen for hodeskade. Godkjenningsnemnda kan fastsette krav til beskyttelsesutstyret som skal benyttes for den enkelte kampaktivitet. Hjelm er ikke obligatorisk beskyttelsesutstyr.</article></article><article class="legalArticle" data-lovdata-URL="SF/forskrift/2024-12-06-2944/§3-10" data-name="§3-10" id="kapittel-3-paragraf-10"><h3 class="legalArticleHeader"><span class="legalArticleValue">§ 3-10</span>. <span class="legalArticleTitle">Kampareal</span></h3><article class="legalP" id="kapittel-3-paragraf-10-ledd-1">Kamparealet med tilhørende utstyr skal dekkes av mykt og støtdempende materiale som reduserer risikoen for skade. Godkjenningsnemnda kan fastsette nærmere vilkår til den enkelte kampaktivitets kampareal.</article></article><article class="legalArticle" data-lovdata-URL="SF/forskrift/2024-12-06-2944/§3-11" data-name="§3-11" id="kapittel-3-paragraf-11"><h3 class="legalArticleHeader"><span class="legalArticleValue">§ 3-11</span>. <span class="legalArticleTitle">Antidopingbestemmelser</span></h3><article class="legalP" id="kapittel-3-paragraf-11-ledd-1">Godkjenning kan bare gis når det dokumenteres at søker driver et antidopingarbeid i overensstemmelse med World Anti-Doping Code.</article></article></section><section class="section" data-name="kap4" id="kapittel-4" data-lovdata-URL="SF/forskrift/2024-12-06-2944/KAPITTEL_4"><h2>Kapittel 4. Rapportering, klageadgang og klagenemnd</h2><article class="legalArticle" data-lovdata-URL="SF/forskrift/2024-12-06-2944/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Rapportering</span></h3><article class="legalP" id="kapittel-4-paragraf-1-ledd-1">Formelle sammenslutninger som har godkjenning etter <a href="forskrift/2024-12-06-2944/§1-2">§ 1-2</a>, skal rapportere årlig eller innen en fastsatt frist til Godkjenningsnemnda. Manglende rapportering gir grunnlag for å avslå en ny søknad.</article><article class="legalP" id="kapittel-4-paragraf-1-ledd-2">Godkjenningsnemnda kan fastsette krav til innholdet i rapporteringen.</article></article><article class="legalArticle" data-lovdata-URL="SF/forskrift/2024-12-06-2944/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Klageadgang</span></h3><article class="legalP" id="kapittel-4-paragraf-2-ledd-1">Godkjenningsnemndas vedtak kan påklages til Klagenemnda for organisert kampaktivitet som tillater knockout.</article></article><article class="legalArticle" data-lovdata-URL="SF/forskrift/2024-12-06-2944/§4-3" data-name="§4-3" id="kapittel-4-paragraf-3"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">Klagenemndas organisering og virksomhet</span></h3><article class="legalP" id="kapittel-4-paragraf-3-ledd-1">Departementet oppnevner Klagenemnda. Klagenemnda skal bestå av leder og to medlemmer med personlige varamedlemmer oppnevnt av Kultur- og likestillingsdepartementet. Medlemmene oppnevnes for fire år av gangen, og kan gjenoppnevnes. Nemndas medlemmer skal samlet ha kompetanse om medisinske og kamptekniske forhold. Nemndas leder skal være jurist.</article><article class="legalP" id="kapittel-4-paragraf-3-ledd-2">Alle Klagenemndas medlemmer skal delta i avgjørelser om klager på vedtak fattet av Godkjenningsnemnda. Ved uenighet treffes avgjørelsen med alminnelig flertall.</article><article class="legalP" id="kapittel-4-paragraf-3-ledd-3">Klagenemnda kan innhente fagkyndig bistand ved behandlingen av klager.</article><article class="legalP" id="kapittel-4-paragraf-3-ledd-4">Klagenemnda skal føre protokoll over sine vedtak. Protokollen skal oversendes</article><article class="legalP" id="kapittel-4-paragraf-3-ledd-5">Godkjenningsnemnda og Kultur- og likestillingsdepartementet til orientering. Alle vedtak som fattes av Klagenemnda, skal offentliggjøres på Kultur- og likestillingsdepartementets internettsider.</article><article class="legalP" id="kapittel-4-paragraf-3-ledd-6">Klagenemndas medlemmer godtgjøres etter satser for statlige utvalg fastsatt i Statens personalhåndbok.</article><article class="legalP" id="kapittel-4-paragraf-3-ledd-7"><a href="lov/1967-02-10">Lov om behandlingsmåten i forvaltningssaker (forvaltningsloven)</a> gjelder for Klagenemndas virksomhet.</article></article></section><section class="section" data-name="kap5" id="kapittel-5" data-lovdata-URL="SF/forskrift/2024-12-06-2944/KAPITTEL_5"><h2>Kapittel 5. Personopplysninger</h2><article class="legalArticle" data-lovdata-URL="SF/forskrift/2024-12-06-2944/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Behandlingen av personopplysninger</span></h3><article class="legalP" id="kapittel-5-paragraf-1-ledd-1">Godkjenningsnemnda og Klagenemnda kan behandle personopplysninger, inkludert helseopplysninger som nevnt i <a href="lov/2018-06-15-38/gdpr/a9/nummer/1">personvernforordningen artikkel 9 nr. 1</a>, når det er nødvendig for å utføre oppgaver etter denne forskriften.</article><article class="legalP" id="kapittel-5-paragraf-1-ledd-2">Den som har godkjenning til å drive kampaktivitet som tillater knockout, kamplege og kampansvarlig leder kan behandle personopplysninger, inkludert helseopplysninger som nevnt i <a href="lov/2018-06-15-38/gdpr/a9/nummer/1">personvernforordningen artikkel 9 nr. 1</a>, når det er nødvendig for å utføre rettslige forpliktelser etter denne forskriften.</article></article></section><section class="section" data-name="kap6" id="kapittel-6" data-lovdata-URL="SF/forskrift/2024-12-06-2944/KAPITTEL_6"><h2>Kapittel 6. Ikrafttreden og overgangsregler</h2><article class="legalArticle" data-lovdata-URL="SF/forskrift/2024-12-06-2944/§6-1" data-name="§6-1" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>. <span class="legalArticleTitle">Ikrafttreden</span></h3><article class="legalP" id="kapittel-6-paragraf-1-ledd-1">Forskriften trer i kraft 1. januar 2025. Samtidig oppheves <a href="forskrift/2001-08-31-1013">forskrift 31. august 2001 nr. 1013 om sikkerhetsbestemmelser til lov om organisert kampaktivitet som tillater knockout</a>.</article></article><article class="legalArticle" data-lovdata-URL="SF/forskrift/2024-12-06-2944/§6-2" data-name="§6-2" id="kapittel-6-paragraf-2"><h3 class="legalArticleHeader"><span class="legalArticleValue">§ 6-2</span>. <span class="legalArticleTitle">Overgangsregler</span></h3><article class="legalP" id="kapittel-6-paragraf-2-ledd-1">Godkjenninger for utøvelse av organisert kampaktivitet som tillater knockout som er gitt etter <a href="forskrift/2001-08-31-1013">forskrift 31. august 2001 nr. 1013 om sikkerhetsbestemmelser til lov om organisert knockout som tillater knockout</a> gjelder frem til 1. juli 2025, eller til den datoen som er satt for godkjenninger med tidsbegrensning.</article></article></section></main></body></html>