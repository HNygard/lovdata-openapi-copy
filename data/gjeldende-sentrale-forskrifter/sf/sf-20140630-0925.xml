<!DOCTYPE html><html lang="no"><head><title>Forskrift om overtredelsesgebyr etter dyrevelferdsloven</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2014-06-30-925</dd><dt class="dokid">DokumentID</dt><dd class="dokid">SF/forskrift/2014-06-30-925</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="subunit">Etat</dt><dd class="subunit"><ul><li>Avd. for matpolitikk</li></ul></dd><dt class="publishedIn">Publisert i</dt><dd class="publishedIn">I 2014 hefte 10</dd><dt class="dateInForce">I kraft fra</dt><dd class="dateInForce">2014-06-30</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/2009-06-19-97/§34">lov/2009-06-19-97/§34</a></li><li><a href="forskrift/2010-06-11-814">forskrift/2010-06-11-814</a></li></ul></dd><dt class="dateOfPublication">Kunngjort</dt><dd class="dateOfPublication">2014-07-04 16:00</dd><dt class="titleShort">Korttittel</dt><dd class="titleShort">Forskrift om gebyr etter dyrevelferdsloven</dd><dt class="title">Tittel</dt><dd class="title">Forskrift om overtredelsesgebyr etter dyrevelferdsloven</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Landbruks- og matdepartementet og Nærings- og fiskeridepartementet 30. juni 2014 med hjemmel i <a href="lov/2009-06-19-97">lov 19. juni 2009 nr. 97</a> om dyrevelferd <a href="lov/2009-06-19-97/§34">§ 34</a> tredje ledd, jf. <a href="forskrift/2010-06-11-814">delegeringsvedtak 11. juni 2010 nr. 814</a>.</dd><dt class="refid">RefID</dt><dd class="refid">forskrift/2014-06-30-925</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om overtredelsesgebyr etter dyrevelferdsloven</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Virkeområde</a></li><li><a href="#paragraf-3">§ 3. Definisjoner</a></li><li><a href="#paragraf-4">§ 4. Overtredelser som kan sanksjoneres med overtredelsesgebyr</a></li><li><a href="#paragraf-5">§ 5. Nærmere vilkår for å ilegge virksomheter overtredelsesgebyr</a></li><li><a href="#paragraf-6">§ 6. Individuell utmåling</a></li><li><a href="#paragraf-7">§ 7. Utmåling etter faste satser for bestemte overtredelser</a></li><li><a href="#paragraf-8">§ 8. Betaling</a></li><li><a href="#paragraf-9">§ 9. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2014-06-30-925" id="dokument"><h1>Forskrift om overtredelsesgebyr etter dyrevelferdsloven</h1><article class="legalArticle" data-lovdata-URL="SF/forskrift/2014-06-30-925/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med forskriften er å fremme god velferd og respekt for dyr gjennom en forutsigbar, effektiv og ensartet bruk av overtredelsesgebyr.</article></article><article class="legalArticle" data-lovdata-URL="SF/forskrift/2014-06-30-925/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder vilkår for at Mattilsynet kan ilegge overtredelsesgebyr ved overtredelse av dyrevelferdsloven.</article></article><article class="legalArticle" data-lovdata-URL="SF/forskrift/2014-06-30-925/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">I denne forskrift menes med<ol class="defaultList" type="a"><li data-name="a." value="1"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1"><i>overtredelsesgebyr:</i> en administrativ sanksjon i form av et nærmere fastsatt pengebeløp den ansvarlige for en overtredelse pålegges å betale til statskassen</article></article></li><li data-name="b." value="2"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1"><i>forsett</i>: forsett foreligger når noen foretar en overtredelse <ol class="defaultList" type="1"><li data-name="1." value="1"><article class="listArticle" id="paragraf-3-ledd-1-punkt-2-ledd-1-punkt-1"><article class="legalP" id="paragraf-3-ledd-1-punkt-2-ledd-1-punkt-1-ledd-1">med hensikt, eller</article></article></li><li data-name="2." value="2"><article class="listArticle" id="paragraf-3-ledd-1-punkt-2-ledd-1-punkt-2"><article class="legalP" id="paragraf-3-ledd-1-punkt-2-ledd-1-punkt-2-ledd-1">med bevissthet om at handlingen sikkert eller mest sannsynlig dekker gjerningsbeskrivelsen, eller</article></article></li><li data-name="3." value="3"><article class="listArticle" id="paragraf-3-ledd-1-punkt-2-ledd-1-punkt-3"><article class="legalP" id="paragraf-3-ledd-1-punkt-2-ledd-1-punkt-3-ledd-1">holder det for mulig at handlingen dekker gjerningsbeskrivelsen, og likevel velger å handle selv om dette skulle være tilfelle.</article></article></li></ol></article><article class="defaultP">Forsett foreligger selv om lovovertrederen ikke er kjent med at handlingen eller unnlatelsen rammes av gjerningsbeskrivelsen i en bestemmelse eller et vedtak som omfattes av <a href="forskrift/2014-06-30-925/§4">§ 4</a>.</article></article></li><li data-name="c." value="3"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1"><i>uaktsom</i>: En handling er uaktsom når noen handler i strid med kravet til forsvarlig opptreden og som ut fra sine personlige forutsetninger kan bebreides for handlingen.</article></article></li><li data-name="d." value="4"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1"><i>omsetning:</i> virksomhetens, samt ev. morselskapet sin salgsinntekt det siste regnskapsåret, jf. <a href="forskrift/2014-06-30-925/§5">§ 5</a> andre ledd. For virksomheter som er etablert i samme år som det år overtredelsen skjedde, beregnes omsetningen for regnskapsåret med utgangspunkt i hvor lenge virksomheten har vært i drift på overtredelsestidspunket.</article></article></li><li data-name="e." value="5"><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1"><i>rettsgebyr (R):</i> betalingsenhet for tjenester i offentlig virksomhet. Rettsgebyrets størrelse er fastsatt i <a href="lov/1982-12-17-86">lov 17. desember 1982 nr. 86</a> om rettsgebyr.</article></article></li><li data-name="f." value="6"><article class="listArticle" id="paragraf-3-ledd-1-punkt-6"><article class="legalP" id="paragraf-3-ledd-1-punkt-6-ledd-1"><i>folketrygdens grunnbeløp (G):</i> Grunnbeløpet benyttes ved fastsettelse av pensjonspoeng og beregning av pensjoner fra folketrygden. Grunnbeløpet justeres hvert år.</article></article></li><li data-name="g." value="7"><article class="listArticle" id="paragraf-3-ledd-1-punkt-7"><article class="legalP" id="paragraf-3-ledd-1-punkt-7-ledd-1"><i>virksomhet:</i> fysiske og juridiske personer som i kommersielt øyemed er forpliktet etter dyrevelferdsloven, herunder enkeltmannsforetak og morselskap i et konsern.</article></article></li></ol></article></article><article class="legalArticle" data-lovdata-URL="SF/forskrift/2014-06-30-925/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Overtredelser som kan sanksjoneres med overtredelsesgebyr</span></h2><article class="legalP" id="paragraf-4-ledd-1">Mattilsynet kan ved forsettlig eller uaktsom overtredelse av følgende bestemmelser i dyrevelferdsloven, herunder forskrifter og enkeltvedtak hjemlet i disse, ilegge den ansvarlige for overtredelsen et overtredelsesgebyr:<ol class="defaultList" type="a"><li data-name="a." value="1"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1"><a href="forskrift/2014-06-30-925/§4">§ 4</a> første ledd om hjelpeplikt</article></article></li><li data-name="b." value="2"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1"><a href="forskrift/2014-06-30-925/§6">§ 6</a> første ledd om kompetanse</article></article></li><li data-name="c." value="3"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1"><a href="forskrift/2014-06-30-925/§7">§ 7</a> om registrering og tillatelse</article></article></li><li data-name="d." value="4"><article class="listArticle" id="paragraf-4-ledd-1-punkt-4"><article class="legalP" id="paragraf-4-ledd-1-punkt-4-ledd-1"><a href="forskrift/2014-06-30-925/§9">§ 9</a> om medisinsk og kirurgisk behandling</article></article></li><li data-name="e." value="5"><article class="listArticle" id="paragraf-4-ledd-1-punkt-5"><article class="legalP" id="paragraf-4-ledd-1-punkt-5-ledd-1">§ 11 om transport</article></article></li><li data-name="f." value="6"><article class="listArticle" id="paragraf-4-ledd-1-punkt-6"><article class="legalP" id="paragraf-4-ledd-1-punkt-6-ledd-1">§ 12 om avliving</article></article></li><li data-name="g." value="7"><article class="listArticle" id="paragraf-4-ledd-1-punkt-7"><article class="legalP" id="paragraf-4-ledd-1-punkt-7-ledd-1">§ 14 om særskilte forbud</article></article></li><li data-name="h." value="8"><article class="listArticle" id="paragraf-4-ledd-1-punkt-8"><article class="legalP" id="paragraf-4-ledd-1-punkt-8-ledd-1">§ 22 om generelle vilkår for hold av dyr</article></article></li><li data-name="i." value="9"><article class="listArticle" id="paragraf-4-ledd-1-punkt-9"><article class="legalP" id="paragraf-4-ledd-1-punkt-9-ledd-1">§ 23 om dyrs levemiljø</article></article></li><li data-name="j." value="10"><article class="listArticle" id="paragraf-4-ledd-1-punkt-10"><article class="legalP" id="paragraf-4-ledd-1-punkt-10-ledd-1">§ 24 første ledd bokstav a og b om tilsyn og stell</article></article></li><li data-name="k." value="11"><article class="listArticle" id="paragraf-4-ledd-1-punkt-11"><article class="legalP" id="paragraf-4-ledd-1-punkt-11-ledd-1">§ 26 om trening, fremvisning og underholdning</article></article></li><li data-name="l." value="12"><article class="listArticle" id="paragraf-4-ledd-1-punkt-12"><article class="legalP" id="paragraf-4-ledd-1-punkt-12-ledd-1">§ 28 om utsetting av dyr i naturen.</article></article></li></ol></article></article><article class="legalArticle" data-lovdata-URL="SF/forskrift/2014-06-30-925/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Nærmere vilkår for å ilegge virksomheter overtredelsesgebyr</span></h2><article class="legalP" id="paragraf-5-ledd-1">Virksomheter kan ilegges overtredelsesgebyr for forsettlige og uaktsomme overtredelser omfattet av denne forskrifts <a href="forskrift/2014-06-30-925/§4">§ 4</a> når overtredelsen er begått av noen som har handlet på vegne av virksomheten. Dette gjelder selv om det ikke kan anvendes sanksjon mot noen enkeltperson.</article><article class="legalP" id="paragraf-5-ledd-2">I avgjørelsen av om en virksomhet skal ilegges overtredelsesgebyr skal det særlig legges vekt på<ol class="defaultList" type="a"><li data-name="a." value="1"><article class="listArticle" id="paragraf-5-ledd-2-punkt-1"><article class="legalP" id="paragraf-5-ledd-2-punkt-1-ledd-1">overtredelsens grovhet, herunder konsekvenser og varighet av overtredelsen,</article></article></li><li data-name="b." value="2"><article class="listArticle" id="paragraf-5-ledd-2-punkt-2"><article class="legalP" id="paragraf-5-ledd-2-punkt-2-ledd-1">om virksomheten ved retningslinjer, instruksjon, opplæring, kontroll eller andre tiltak kunne ha forebygget overtredelsen,</article></article></li><li data-name="c." value="3"><article class="listArticle" id="paragraf-5-ledd-2-punkt-3"><article class="legalP" id="paragraf-5-ledd-2-punkt-3-ledd-1">om overtredelsen er begått for å fremme virksomhetens interesser,</article></article></li><li data-name="d." value="4"><article class="listArticle" id="paragraf-5-ledd-2-punkt-4"><article class="legalP" id="paragraf-5-ledd-2-punkt-4-ledd-1">om virksomheten har hatt eller kunne oppnådd noen fordel ved overtredelsen,</article></article></li><li data-name="e." value="5"><article class="listArticle" id="paragraf-5-ledd-2-punkt-5"><article class="legalP" id="paragraf-5-ledd-2-punkt-5-ledd-1">hvilke tiltak virksomheten selv har iverksatt for å avbøte virkningene av overtredelsen, og</article></article></li><li data-name="f." value="6"><article class="listArticle" id="paragraf-5-ledd-2-punkt-6"><article class="legalP" id="paragraf-5-ledd-2-punkt-6-ledd-1">om det foreligger gjentakelse.</article></article></li></ol></article></article><article class="legalArticle" data-lovdata-URL="SF/forskrift/2014-06-30-925/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Individuell utmåling</span></h2><article class="legalP" id="paragraf-6-ledd-1">Som hovedregel skal Mattilsynet foreta individuell utmåling av overtredelsesgebyr. Overtredelsesgebyrets størrelse skal stå i forhold til overtredelsens alvorlighetsgrad. Det skal tas hensyn til fortjenesten som den ansvarlige har hatt ved overtredelsen, og Mattilsynets kostnader i tilknytning til kontrolltiltak og behandling av saken.</article><article class="legalP" id="paragraf-6-ledd-2">Overtredelsesgebyret skal utmåles innenfor følgende grenser:<ol class="defaultList" type="a"><li data-name="a." value="1"><article class="listArticle" id="paragraf-6-ledd-2-punkt-1"><article class="legalP" id="paragraf-6-ledd-2-punkt-1-ledd-1">for fysiske personer inntil 20 R, men minst 4 R.</article></article></li><li data-name="b." value="2"><article class="listArticle" id="paragraf-6-ledd-2-punkt-2"><article class="legalP" id="paragraf-6-ledd-2-punkt-2-ledd-1">for virksomheter inntil 15 G, men minst 7 R.</article></article></li></ol></article></article><article class="legalArticle" data-lovdata-URL="SF/forskrift/2014-06-30-925/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Utmåling etter faste satser for bestemte overtredelser</span></h2><article class="legalP" id="paragraf-7-ledd-1">Ved overtredelse av følgende bestemmelser kan Mattilsynet utmåle overtredelsesgebyr etter fast sats for virksomheter på 7 R og for private personer på 4 R:<ol class="defaultList" type="a"><li data-name="a." value="1"><article class="listArticle" id="paragraf-7-ledd-1-punkt-1"><article class="legalP" id="paragraf-7-ledd-1-punkt-1-ledd-1"><a href="forskrift/2012-02-08-139">forskrift 8. februar 2012 nr. 139</a> om næringsmessig transport av dyr <a href="forskrift/2012-02-08-139/§5">§ 5</a> om godkjenning og kompetansekrav for transportør og sjåfør, jf. <a href="forskrift/2012-02-08-139/§4">§ 4</a></article></article></li><li data-name="b." value="2"><article class="listArticle" id="paragraf-7-ledd-1-punkt-2"><article class="legalP" id="paragraf-7-ledd-1-punkt-2-ledd-1">forordning <a href="eu/32009r1099">(EF) nr. 1099/2009</a> artikkel 7 om kompetansenivå og kompetansebevis som gjennomført i <a href="forskrift/2013-01-13-60">forskrift 13. januar 2013 nr. 60</a> om avlivning av dyr</article></article></li><li data-name="c." value="3"><article class="listArticle" id="paragraf-7-ledd-1-punkt-3"><article class="legalP" id="paragraf-7-ledd-1-punkt-3-ledd-1"><a href="forskrift/2001-12-12-1494">forskrift 12. desember 2001 nr. 1494</a> om hold av høns og kalkun <a href="forskrift/2001-12-12-1494/§8">§ 8</a> om melding om dyrehold og bygninger til oppstalling av høns og kalkun, og § 14 siste ledd om kontroll med elektrisk anlegg</article></article></li><li data-name="d." value="4"><article class="listArticle" id="paragraf-7-ledd-1-punkt-4"><article class="legalP" id="paragraf-7-ledd-1-punkt-4-ledd-1"><a href="forskrift/2003-02-18-175">forskrift 18. februar 2003 nr. 175</a> om hold av svin <a href="forskrift/2003-02-18-175/§16">§ 16</a> siste ledd om kontroll med elektrisk anlegg, og <a href="forskrift/2003-02-18-175/§28">§ 28</a> om melding om dyrehold og bygninger til oppstalling av gris</article></article></li><li data-name="e." value="5"><article class="listArticle" id="paragraf-7-ledd-1-punkt-5"><article class="legalP" id="paragraf-7-ledd-1-punkt-5-ledd-1"><a href="forskrift/2004-04-22-665">forskrift 22. april 2004 nr. 665</a> om hold av storfe <a href="forskrift/2004-04-22-665/§16">§ 16</a> siste ledd om kontroll med elektrisk anlegg, og <a href="forskrift/2004-04-22-665/§26">§ 26</a> om melding om dyrehold og bygninger til oppstalling av storfe</article></article></li><li data-name="f." value="6"><article class="listArticle" id="paragraf-7-ledd-1-punkt-6"><article class="legalP" id="paragraf-7-ledd-1-punkt-6-ledd-1"><a href="forskrift/2005-02-18-160">forskrift 18. februar 2005 nr. 160</a> om velferd for småfe <a href="forskrift/2005-02-18-160/§12">§ 12</a> om melding om dyrehold og bygninger til oppstalling av småfe, og <a href="forskrift/2005-02-18-160/§16">§ 16</a> annet ledd om kontroll med elektrisk anlegg</article></article></li><li data-name="g." value="7"><article class="listArticle" id="paragraf-7-ledd-1-punkt-7"><article class="legalP" id="paragraf-7-ledd-1-punkt-7-ledd-1"><a href="forskrift/2005-06-02-505">forskrift 2. juni 2005 nr. 505</a> om velferd for hest <a href="forskrift/2005-06-02-505/§12">§ 12</a> femte ledd om kontroll med elektrisk anlegg, og <a href="forskrift/2005-06-02-505/§26">§ 26</a> om melding om dyrehold og bygninger til oppstalling av hest</article></article></li><li data-name="h." value="8"><article class="listArticle" id="paragraf-7-ledd-1-punkt-8"><article class="legalP" id="paragraf-7-ledd-1-punkt-8-ledd-1"><a href="forskrift/1998-10-02-951">forskrift 2. oktober 1998 nr. 951</a> om hold av strutsefugl <a href="forskrift/1998-10-02-951/§18">§ 18</a> om melding om dyrehold og bygninger til oppstalling</article></article></li><li data-name="i." value="9"><article class="listArticle" id="paragraf-7-ledd-1-punkt-9"><article class="legalP" id="paragraf-7-ledd-1-punkt-9-ledd-1"><a href="forskrift/2011-03-17-296">forskrift 17. mars 2011 nr. 296</a> om hold av pelsdyr <a href="forskrift/2011-03-17-296/§4">§ 4</a> om melding om hold av pelsdyr</article></article></li><li data-name="j." value="10"><article class="listArticle" id="paragraf-7-ledd-1-punkt-10"><article class="legalP" id="paragraf-7-ledd-1-punkt-10-ledd-1"><a href="forskrift/2008-07-30-866">forskrift 30. juli 2008 nr. 866</a> om bruk av krumkniv <a href="forskrift/2008-07-30-866/§7">§ 7</a> om kompetanse</article></article></li><li data-name="k." value="11"><article class="listArticle" id="paragraf-7-ledd-1-punkt-11"><article class="legalP" id="paragraf-7-ledd-1-punkt-11-ledd-1"><a href="forskrift/2008-03-14-256">forskrift 14. mars 2008 nr. 256</a> om bruk av elektrisk strøm ved trening av hund <a href="forskrift/2008-03-14-256/§3">§ 3</a> om forbud.</article></article></li></ol></article></article><article class="legalArticle" data-lovdata-URL="SF/forskrift/2014-06-30-925/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Betaling</span></h2><article class="legalP" id="paragraf-8-ledd-1">Fristen for å betale overtredelsesgebyr er 30 dager fra vedtakets dato, med mindre annet er fastsatt i vedtaket. Dersom overtredelsesgebyret ikke blir betalt ved forfall, påløper forsinkelsesrenter i samsvar med <a href="lov/1976-12-17-100">lov 17. desember 1976 nr. 100</a> om renter ved forsinket betaling m.m.</article><article class="legalP" id="paragraf-8-ledd-2">Dersom den ansvarlige for overtredelsesgebyret er en virksomhet som inngår i et konsern, hefter både virksomhetenes morselskap og morselskapet i det konsern virksomheten er en del av, subsidiært for beløpet dersom den ansvarlige virksomhet ikke har betalt innen tre måneder fra påkrav er mottatt.</article><article class="legalP" id="paragraf-8-ledd-3">Endelig vedtak om overtredelsesgebyr er tvangsgrunnlag for utlegg.</article></article><article class="legalArticle" data-lovdata-URL="SF/forskrift/2014-06-30-925/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse</span></h2><article class="legalP" id="paragraf-9-ledd-1">Forskriften trer i kraft straks.</article></article></main></body></html>