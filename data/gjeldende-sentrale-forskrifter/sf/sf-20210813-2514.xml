<!DOCTYPE html><html lang="no"><head><title>Forskrift om tilskudd til verdensarv</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2021-08-13-2514</dd><dt class="dokid">DokumentID</dt><dd class="dokid">SF/forskrift/2021-08-13-2514</dd><dt class="ministry">Departement</dt><dd class="ministry"><ul><li>Klima- og miljødepartementet</li></ul></dd><dt class="subunit">Etat</dt><dd class="subunit"><ul><li>Kulturmiljøavdelingen</li></ul></dd><dt class="dateInForce">I kraft fra</dt><dd class="dateInForce">2021-09-01</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2021-08-17 14:20</dd><dt class="titleShort">Korttittel</dt><dd class="titleShort">Forskrift om tilskudd til verdensarv</dd><dt class="title">Tittel</dt><dd class="title">Forskrift om tilskudd til verdensarv</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 13. august 2021 til oppfølging av Stortingets budsjettvedtak, kap. 1429, post 79. Fremmet av Klima- og miljødepartementet.</dd><dt class="refid">RefID</dt><dd class="refid">forskrift/2021-08-13-2514</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om tilskudd til verdensarv</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Definisjoner</a></li><li><a href="#paragraf-3">§ 3. Hva det kan gis tilskudd til</a></li><li><a href="#paragraf-4">§ 4. Krav til søknaden</a></li><li><a href="#paragraf-5">§ 5. Rett til å innhente ytterligere opplysninger. Søkers opplysningsplikt</a></li><li><a href="#paragraf-6">§ 6. Hvordan tilskudd fastsettes</a></li><li><a href="#paragraf-7">§ 7. Tilskuddsbrevet</a></li><li><a href="#paragraf-8">§ 8. Tilskuddsmottakerens plikter</a></li><li><a href="#paragraf-9">§ 9. Utbetaling av tilskudd</a></li><li><a href="#paragraf-10">§ 10. Rapporteringsplikter</a></li><li><a href="#paragraf-11">§ 11. Kontroll med betingelser og vilkår – rett til opplysninger</a></li><li><a href="#paragraf-12">§ 12. Kontroll med fylkeskommunen og Sametinget som tilskuddsforvalter</a></li><li><a href="#paragraf-13">§ 13. Stans og tilbakebetaling</a></li><li><a href="#paragraf-14">§ 14. Klage</a></li><li><a href="#paragraf-15">§ 15. Klima- og miljødepartementets kompetanse til å endre forskriften</a></li><li><a href="#paragraf-16">§ 16. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2021-08-13-2514" id="dokument"><h1>Forskrift om tilskudd til verdensarv</h1><article class="legalArticle" data-lovdata-URL="SF/forskrift/2021-08-13-2514/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Tilskuddsordningen skal bidra til å oppfylle Norges forpliktelser etter Unescos verdensarvkonvensjon av 1972 og medvirke til at verdensarvområdene utvikles som fyrtårn for den beste praksisen innen natur- og kulturmiljøforvaltning når det gjelder tilstand, forvaltning og formell beskyttelse.</article></article><article class="legalArticle" data-lovdata-URL="SF/forskrift/2021-08-13-2514/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1">I forskriften menes med<ol class="defaultList" type="a"><li data-name="a." value="1"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1"><i>verdensarv:</i> et område som er innskrevet på Unescos liste over verdens kultur- og naturarv (verdensarvlisten)</article></article></li><li data-name="b." value="2"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1"><i>tentativ liste:</i> en oversikt over områder et land vil vurdere å nominere til oppføring på verdensarvlisten</article></article></li><li data-name="c." value="3"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1"><i>buffersone:</i> et område som er opprettet for å gi verdensarvområdet ekstra beskyttelse, og som omgir verdensområdet og skal omfatte verdensarvområdets umiddelbare omgivelser, viktige ut- og innsyn, og andre områder eller kjennetegn som har en viktig funksjon som støtte for og vern av området.</article></article></li></ol></article></article><article class="legalArticle" data-lovdata-URL="SF/forskrift/2021-08-13-2514/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Hva det kan gis tilskudd til</span></h2><article class="legalP" id="paragraf-3-ledd-1">Det kan gis tilskudd til tiltak som bidrar til å oppfylle formålet med tilskuddsordningen. Fylkeskommuner, kommuner, museer, organisasjoner, bedrifter og privatpersoner kan søke tilskudd etter ordningen.</article><article class="legalP" id="paragraf-3-ledd-2">Tilskudd kan gis til prosjekter og tiltak som er knyttet til områdene i Norge som er innskrevet på Unescos verdensarvliste, med tilhørende buffersoner. I særlige tilfeller kan det gis tilskudd til prosjekter og tiltak i områder som er oppført på Norges tentative liste.</article></article><article class="legalArticle" data-lovdata-URL="SF/forskrift/2021-08-13-2514/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Krav til søknaden</span></h2><article class="legalP" id="paragraf-4-ledd-1">Søknad om tilskudd skal sendes til fylkeskommunen eller Sametinget for samisk kulturarv. Unntak er for verdensarvområdet Urnes, for søknader om tiltak som gjelder flere verdensarvområder eller søknader som gjelder områder som er oppført på tentativ liste, der søknad skal sendes til Riksantikvaren. Søknadsfristen er 1. november hvert år.</article><article class="legalP" id="paragraf-4-ledd-2">Søknaden skal angi<ol class="defaultList" type="a"><li data-name="a." value="1"><article class="listArticle" id="paragraf-4-ledd-2-punkt-1"><article class="legalP" id="paragraf-4-ledd-2-punkt-1-ledd-1">søkerens navn, adresse, organisasjonsnummer, kontonummer, e-postadresse, telefonnummer og kontaktperson</article></article></li><li data-name="b." value="2"><article class="listArticle" id="paragraf-4-ledd-2-punkt-2"><article class="legalP" id="paragraf-4-ledd-2-punkt-2-ledd-1">informasjon om området og prosjektet det søkes tilskudd til</article></article></li><li data-name="c." value="3"><article class="listArticle" id="paragraf-4-ledd-2-punkt-3"><article class="legalP" id="paragraf-4-ledd-2-punkt-3-ledd-1">hvilke arbeider som planlegges gjennomført, hvordan de planlegges gjennomført og hvilke hensyn som skal ivaretas</article></article></li><li data-name="d." value="4"><article class="listArticle" id="paragraf-4-ledd-2-punkt-4"><article class="legalP" id="paragraf-4-ledd-2-punkt-4-ledd-1">plan for gjennomføringen av tiltaket eller aktiviteten med virkemidler, samarbeidspartnere og fremdriftsplan</article></article></li><li data-name="e." value="5"><article class="listArticle" id="paragraf-4-ledd-2-punkt-5"><article class="legalP" id="paragraf-4-ledd-2-punkt-5-ledd-1">kostnadsoverslag og budsjett</article></article></li><li data-name="f." value="6"><article class="listArticle" id="paragraf-4-ledd-2-punkt-6"><article class="legalP" id="paragraf-4-ledd-2-punkt-6-ledd-1">om og hvor mye støtte som er mottatt fra offentlig instans de siste to årene, og eventuelle søknader til eller tilskudd fra offentlig instans inneværende år</article></article></li><li data-name="g." value="7"><article class="listArticle" id="paragraf-4-ledd-2-punkt-7"><article class="legalP" id="paragraf-4-ledd-2-punkt-7-ledd-1">om søker har eller forventer å få refusjon for merverdiavgift for det omsøkte tiltaket.</article></article></li></ol></article></article><article class="legalArticle" data-lovdata-URL="SF/forskrift/2021-08-13-2514/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Rett til å innhente ytterligere opplysninger. Søkers opplysningsplikt</span></h2><article class="legalP" id="paragraf-5-ledd-1">Tilskuddsgiver etter <a href="forskrift/2021-08-13-2514/§4">§ 4</a> kan, i tillegg til opplysningene i søknaden<ol class="defaultList" type="a"><li data-name="a." value="1"><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">kreve at søkeren gir andre opplysninger som er nødvendig for å vurdere søknaden</article></article></li><li data-name="b." value="2"><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">kontrollere søknadsopplysningene mot opplysninger som andre myndigheter kan utlevere</article></article></li><li data-name="c." value="3"><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">foreta befaring som er nødvendig for å vurdere søknaden og kreve at søkeren medvirker når det er nødvendig.</article></article></li></ol></article></article><article class="legalArticle" data-lovdata-URL="SF/forskrift/2021-08-13-2514/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Hvordan tilskudd fastsettes</span></h2><article class="legalP" id="paragraf-6-ledd-1">Tilskuddsgiver etter <a href="forskrift/2021-08-13-2514/§4">§ 4</a> avgjør om det skal gis tilskudd og fastsetter tilskuddsbeløpet for ett år av gangen, etter en skjønnsmessig vurdering av i hvilken grad tiltaket bidrar til å oppfylle formålet med tilskuddsordningen.</article><article class="legalP" id="paragraf-6-ledd-2">Ved tildelingen skal det legges vekt på<ol class="defaultList" type="a"><li data-name="a." value="1"><article class="listArticle" id="paragraf-6-ledd-2-punkt-1"><article class="legalP" id="paragraf-6-ledd-2-punkt-1-ledd-1">mål og prioriteringer i forvaltningsplan for verdensarvområdet med tilhørende handlingsplan</article></article></li><li data-name="b." value="2"><article class="listArticle" id="paragraf-6-ledd-2-punkt-2"><article class="legalP" id="paragraf-6-ledd-2-punkt-2-ledd-1">kapasitet, kompetanse og annen finansering til å gjennomføre tiltaket</article></article></li><li data-name="c." value="3"><article class="listArticle" id="paragraf-6-ledd-2-punkt-3"><article class="legalP" id="paragraf-6-ledd-2-punkt-3-ledd-1">tiltak og prosjekter som bidrar til å bevare de fremstående universelle verdiene som er definert i innskrivingsdokumentet gjennom istandsetting og bærekraftig bruk</article></article></li><li data-name="d." value="4"><article class="listArticle" id="paragraf-6-ledd-2-punkt-4"><article class="legalP" id="paragraf-6-ledd-2-punkt-4-ledd-1">tiltak og prosjekter som bidrar til å styrke forvaltningen av verdensarven</article></article></li><li data-name="e." value="5"><article class="listArticle" id="paragraf-6-ledd-2-punkt-5"><article class="legalP" id="paragraf-6-ledd-2-punkt-5-ledd-1">tiltak og prosjekter som bidrar til å stimulere lokalt engasjement og eierskap</article></article></li><li data-name="f." value="6"><article class="listArticle" id="paragraf-6-ledd-2-punkt-6"><article class="legalP" id="paragraf-6-ledd-2-punkt-6-ledd-1">tiltak og prosjekter som bidrar til å formidle verdensarvverdiene og kunnskap om verdensarv generelt</article></article></li><li data-name="g." value="7"><article class="listArticle" id="paragraf-6-ledd-2-punkt-7"><article class="legalP" id="paragraf-6-ledd-2-punkt-7-ledd-1">tiltak og prosjekter som bidrar til å fremme kompetanse om håndverksteknikker, istandsetting, skjøtsel, tradisjonell bruk med videre</article></article></li><li data-name="h." value="8"><article class="listArticle" id="paragraf-6-ledd-2-punkt-8"><article class="legalP" id="paragraf-6-ledd-2-punkt-8-ledd-1">tiltak og prosjekter som bidrar til bærekraftig reiseliv og næringsvirksomhet som styrker verdensarvverdiene</article></article></li><li data-name="i." value="9"><article class="listArticle" id="paragraf-6-ledd-2-punkt-9"><article class="legalP" id="paragraf-6-ledd-2-punkt-9-ledd-1">tiltak og prosjekter som bidrar til forskning og ny kunnskap om verdensarven</article></article></li><li data-name="j." value="10"><article class="listArticle" id="paragraf-6-ledd-2-punkt-10"><article class="legalP" id="paragraf-6-ledd-2-punkt-10-ledd-1">tiltak og prosjekter som bidrar til risikohåndtering, slik som brannsikring og beredskap for å sikre verdensarven mot uønskede klima-, natur- og miljøpåvirkninger.</article></article></li></ol></article></article><article class="legalArticle" data-lovdata-URL="SF/forskrift/2021-08-13-2514/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tilskuddsbrevet</span></h2><article class="legalP" id="paragraf-7-ledd-1">Vedtak om tilskudd skal meddeles søkeren i et tilskuddsbrev. Tilskuddsbrevet skal opplyse om<ol class="defaultList" type="a"><li data-name="a." value="1"><article class="listArticle" id="paragraf-7-ledd-1-punkt-1"><article class="legalP" id="paragraf-7-ledd-1-punkt-1-ledd-1">tilskuddsbeløpet</article></article></li><li data-name="b." value="2"><article class="listArticle" id="paragraf-7-ledd-1-punkt-2"><article class="legalP" id="paragraf-7-ledd-1-punkt-2-ledd-1">hva tilskuddet skal brukes til, utbetalingsordningen, og vilkår for tilskuddet</article></article></li><li data-name="c." value="3"><article class="listArticle" id="paragraf-7-ledd-1-punkt-3"><article class="legalP" id="paragraf-7-ledd-1-punkt-3-ledd-1">krav til rapportering og dokumentasjon etter <a href="forskrift/2021-08-13-2514/§10">§ 10</a></article></article></li><li data-name="d." value="4"><article class="listArticle" id="paragraf-7-ledd-1-punkt-4"><article class="legalP" id="paragraf-7-ledd-1-punkt-4-ledd-1">tilskuddsmottakerens plikter etter <a href="forskrift/2021-08-13-2514/§8">§ 8</a></article></article></li><li data-name="e." value="5"><article class="listArticle" id="paragraf-7-ledd-1-punkt-5"><article class="legalP" id="paragraf-7-ledd-1-punkt-5-ledd-1">reaksjoner dersom mottakeren ikke opptrer i samsvar med kravene i forskriften eller vilkårene for tilskuddet.</article></article></li></ol></article></article><article class="legalArticle" data-lovdata-URL="SF/forskrift/2021-08-13-2514/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tilskuddsmottakerens plikter</span></h2><article class="legalP" id="paragraf-8-ledd-1">Tilskuddsmottaker skal<ol class="defaultList" type="a"><li data-name="a." value="1"><article class="listArticle" id="paragraf-8-ledd-1-punkt-1"><article class="legalP" id="paragraf-8-ledd-1-punkt-1-ledd-1">informere tilskuddsgiver etter <a href="forskrift/2021-08-13-2514/§4">§ 4</a> om endrede forhold, som tidsramme eller omfang, som er av betydning for tiltaket</article></article></li><li data-name="b." value="2"><article class="listArticle" id="paragraf-8-ledd-1-punkt-2"><article class="legalP" id="paragraf-8-ledd-1-punkt-2-ledd-1">gjøre eventuelle samarbeidspartnere kjent med vilkårene for tilskuddet,</article></article></li><li data-name="c." value="3"><article class="listArticle" id="paragraf-8-ledd-1-punkt-3"><article class="legalP" id="paragraf-8-ledd-1-punkt-3-ledd-1">oppbevare regnskap med bilag i 3 år etter siste utbetaling.</article></article></li></ol></article><article class="legalP" id="paragraf-8-ledd-2">Tilskuddsmottakere skal bare bruke tilskuddet til aktiviteter tildelingsvedtaket omfatter. Tilskuddsmottakere som driver økonomisk aktivitet, skal føre separat regnskap for de aktivitetene det ytes tilskudd til.</article></article><article class="legalArticle" data-lovdata-URL="SF/forskrift/2021-08-13-2514/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Utbetaling av tilskudd</span></h2><article class="legalP" id="paragraf-9-ledd-1">Tilskudd betales som hovedregel ut etterskuddsvis for dokumenterte utgifter på anmodning fra søker. Eventuelt tilskudd til lønn eller forvaltning, drift og vedlikehold utbetales i rater.</article></article><article class="legalArticle" data-lovdata-URL="SF/forskrift/2021-08-13-2514/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Rapporteringsplikter</span></h2><article class="legalP" id="paragraf-10-ledd-1">Etter at tiltaket er gjennomført, skal tilskuddsmottaker levere en sluttrapport til tilskuddsgiver etter <a href="forskrift/2021-08-13-2514/§4">§ 4</a>, som påser at arbeidene er utført i samsvar med vilkårene for tilskuddet. Sluttrapporten skal foreligge senest tre måneder etter at tiltaket er gjennomført, og skal inneholde<ol class="defaultList" type="a"><li data-name="a." value="1"><article class="listArticle" id="paragraf-10-ledd-1-punkt-1"><article class="legalP" id="paragraf-10-ledd-1-punkt-1-ledd-1">regnskapsoversikt over kostnader og finansiering, oppsatt i henhold til omsøkt budsjett, og hvor avvik er forklart</article></article></li><li data-name="b." value="2"><article class="listArticle" id="paragraf-10-ledd-1-punkt-2"><article class="legalP" id="paragraf-10-ledd-1-punkt-2-ledd-1">orientering om tiltaket er gjennomført i henhold til vilkår for tilskuddet</article></article></li><li data-name="c." value="3"><article class="listArticle" id="paragraf-10-ledd-1-punkt-3"><article class="legalP" id="paragraf-10-ledd-1-punkt-3-ledd-1">redegjørelse for hele prosjektet og rapport for utført arbeid</article></article></li><li data-name="d." value="4"><article class="listArticle" id="paragraf-10-ledd-1-punkt-4"><article class="legalP" id="paragraf-10-ledd-1-punkt-4-ledd-1">dokumentasjon av tiltaket fra før, under og etter arbeidet.</article></article></li></ol></article><article class="legalP" id="paragraf-10-ledd-2">Det kan gjøres unntak fra kravet om frist for sluttrapport dersom særlige grunner taler for det.</article></article><article class="legalArticle" data-lovdata-URL="SF/forskrift/2021-08-13-2514/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Kontroll med betingelser og vilkår – rett til opplysninger</span></h2><article class="legalP" id="paragraf-11-ledd-1">Tilskuddsgiver etter <a href="forskrift/2021-08-13-2514/§4">§ 4</a> kan kontrollere at betingelsene og vilkårene for tilskuddet er oppfylt gjennom å<ol class="defaultList" type="a"><li data-name="a." value="1"><article class="listArticle" id="paragraf-11-ledd-1-punkt-1"><article class="legalP" id="paragraf-11-ledd-1-punkt-1-ledd-1">kreve ytterligere opplysninger og dokumentasjon som er nødvendig for kontrollen</article></article></li><li data-name="b." value="2"><article class="listArticle" id="paragraf-11-ledd-1-punkt-2"><article class="legalP" id="paragraf-11-ledd-1-punkt-2-ledd-1">innhente opplysninger fra andre myndigheter som har adgang til å utlevere opplysningene</article></article></li><li data-name="c." value="3"><article class="listArticle" id="paragraf-11-ledd-1-punkt-3"><article class="legalP" id="paragraf-11-ledd-1-punkt-3-ledd-1">gjennomføre stedlig tilsyn underveis eller etter ferdigstillelse.</article></article></li></ol></article></article><article class="legalArticle" data-lovdata-URL="SF/forskrift/2021-08-13-2514/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Kontroll med fylkeskommunen og Sametinget som tilskuddsforvalter</span></h2><article class="legalP" id="paragraf-12-ledd-1">Ved kontroll med fylkeskommunens og Sametinget sin forvaltning av tilskuddsordningen kan Riksantikvaren og Riksrevisjonen foreta stedlig kontroll og innhente nødvendig dokumentasjon.</article></article><article class="legalArticle" data-lovdata-URL="SF/forskrift/2021-08-13-2514/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Stans og tilbakebetaling</span></h2><article class="legalP" id="paragraf-13-ledd-1">Har en tilskuddsmottaker ikke oppfylt kravene i forskriften og tilskuddsbrevet for å få utbetalt tilskuddet, kan tilskuddsgiver etter <a href="forskrift/2021-08-13-2514/§4">§ 4</a> stoppe videre utbetalinger.</article><article class="legalP" id="paragraf-13-ledd-2">Er tilskuddet ikke brukt i samsvar med kravene i forskriften og tilskuddsbrevet, kan tilskuddet kreves delvis eller helt tilbakebetalt. Det samme gjelder der kostnadene viser seg å bli lavere enn budsjettert i søknaden.</article><article class="legalP" id="paragraf-13-ledd-3">Ved krav om tilbakebetaling skal mottaker av utbetalt tilskudd skriftlig underrettes om dette med fastsatt frist for tilbakebetaling. Tilbakebetalingskrav er enkeltvedtak, som kan påklages.</article></article><article class="legalArticle" data-lovdata-URL="SF/forskrift/2021-08-13-2514/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Klage</span></h2><article class="legalP" id="paragraf-14-ledd-1">Vedtak i saker om tilskudd kan påklages, jf. <a href="lov/1967-02-10/§28">forvaltningsloven § 28</a>. Riksantikvaren er klageinstans for vedtak fattet av fylkeskommunen eller Sametinget i medhold av denne forskriften. Klima- og miljødepartementet er klageinstans for vedtak fattet av Riksantikvaren i medhold av denne forskriften.</article></article><article class="legalArticle" data-lovdata-URL="SF/forskrift/2021-08-13-2514/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Klima- og miljødepartementets kompetanse til å endre forskriften</span></h2><article class="legalP" id="paragraf-15-ledd-1">Klima- og miljødepartementet kan vedta endringer i denne forskriften.</article></article><article class="legalArticle" data-lovdata-URL="SF/forskrift/2021-08-13-2514/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Ikrafttredelse</span></h2><article class="legalP" id="paragraf-16-ledd-1">Forskriften trer i kraft 1. september 2021.</article></article></main></body></html>