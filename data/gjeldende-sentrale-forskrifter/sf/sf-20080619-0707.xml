<!DOCTYPE html><html lang="no"><head><title>Forskrift om tilskudd til konfliktforebyggende tiltak i forholdet mellom reindrift og annen berørt part</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2008-06-19-707</dd><dt class="dokid">DokumentID</dt><dd class="dokid">SF/forskrift/2008-06-19-707</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="subunit">Etat</dt><dd class="subunit"><ul><li>Landbrukspolitisk avd.</li></ul></dd><dt class="publishedIn">Publisert i</dt><dd class="publishedIn">I 2008 hefte 7</dd><dt class="dateInForce">I kraft fra</dt><dd class="dateInForce">2008-06-19</dd><dt class="lastChangeInForce">Ikrafttredelse av siste endring</dt><dd class="lastChangeInForce">2025-07-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2025-06-24-1283">forskrift/2025-06-24-1283</a> fra 2025-07-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/1996-07-03-1467">forskrift/1996-07-03-1467</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="null">null</a></li><li><a href="null">null</a></li><li><a href="null">null</a></li><li><a href="lov/2007-06-15-40/§82a">lov/2007-06-15-40/§82a</a></li></ul></dd><dt class="dateOfPublication">Kunngjort</dt><dd class="dateOfPublication">2008-06-27 14:40</dd><dt class="titleShort">Korttittel</dt><dd class="titleShort">Forskrift om konfliktforebygging i reindrift</dd><dt class="title">Tittel</dt><dd class="title">Forskrift om tilskudd til konfliktforebyggende tiltak i forholdet mellom reindrift og annen berørt part</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Landbruks- og matdepartementet 19. juni 2008 med hjemmel i jordbruksavtalen og reindriftsavtalen samt Stortingets årlige budsjettvedtak. <br /> <strong>Tilføyd hjemmel</strong>: <a href="lov/2007-06-15-40/§82a">Lov 15. juni 2007 nr. 40 om reindrift (reindriftsloven) § 82a</a>. <br /><strong>Endret</strong> ved <a href="forskrift/2013-12-19-1602">forskrifter 19 des 2013 nr. 1602</a>, <a href="forskrift/2015-07-01-832">1 juli 2015 nr. 832</a>, <a href="forskrift/2019-06-20-767">20 juni 2019 nr. 767</a> (i kraft 1 juli 2019), <a href="forskrift/2020-06-29-1424">29 juni 2020 nr. 1424</a> (i kraft 1 juli 2020), <a href="forskrift/2020-12-21-3044">21 des 2020 nr. 3044</a> (i kraft 1 jan 2021), <a href="forskrift/2021-06-22-2272">22 juni 2021 nr. 2272</a> (i kraft 1 juli 2021), <a href="forskrift/2022-06-20-1092">20 juni 2022 nr. 1092</a> (i kraft 1 juli 2022), <a href="forskrift/2023-06-21-1012">21 juni 2023 nr. 1012</a> (i kraft 1 juli 2023), <a href="forskrift/2025-06-24-1260">24 juni 2025 nr. 1260</a> (i kraft 1 juli 2025),  <a href="forskrift/2025-06-24-1283">24 juni 2025 nr. 1283</a> (i kraft 1 juli 2025).</dd><dt class="refid">RefID</dt><dd class="refid">forskrift/2008-06-19-707</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om tilskudd til konfliktforebyggende tiltak i forholdet mellom reindrift og annen berørt part</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Part</a></li><li><a href="#paragraf-3">§ 3. Vilkår for tilskudd</a></li><li><a href="#paragraf-4">§ 4. Særlig om gjerdetiltak</a></li><li><a href="#paragraf-5">§ 5. Saksbehandling</a></li><li><a href="#paragraf-6">§ 6. Innvilgningsmyndighet</a></li><li><a href="#paragraf-7">§ 7. Utbetaling</a></li><li><a href="#paragraf-8">§ 8. Kontroll</a></li><li><a href="#paragraf-9">§ 9. Rapportering</a></li><li><a href="#paragraf-10">§ 10. Tilbakebetaling</a></li><li><a href="#paragraf-11">§ 11. Dispensasjon</a></li><li><a href="#paragraf-12">§ 12. Klage</a></li><li><a href="#paragraf-13">§ 13. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2008-06-19-707" id="dokument"><h1>Forskrift om tilskudd til konfliktforebyggende tiltak i forholdet mellom reindrift og annen berørt part</h1><article class="legalArticle" data-lovdata-URL="SF/forskrift/2008-06-19-707/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med tilskudd til konfliktforebyggende tiltak er å redusere konfliktene mellom reindriften og det øvrige landbruk, samt konflikter knyttet til by og rein.</article><article class="changesToParent">Endret ved <a href="forskrift/2019-06-20-767">forskrift 20 juni 2019 nr. 767</a> (i kraft 1 juli 2019).</article></article><article class="legalArticle" data-lovdata-URL="SF/forskrift/2008-06-19-707/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Part</span></h2><article class="legalP" id="paragraf-2-ledd-1">Partene etter denne forskriften er reindriften ved reinbeitedistrikt, siida eller reinlag på den ene siden, og enten landbruk og/eller annen berørt part på den andre side.</article><article class="changesToParent">Endret ved <a href="forskrift/2019-06-20-767">forskrifter 20 juni 2019 nr. 767</a> (i kraft 1 juli 2019), <a href="forskrift/2025-06-24-1260">24 juni 2025 nr. 1260</a> (i kraft 1 juli 2025).</article></article><article class="legalArticle" data-lovdata-URL="SF/forskrift/2008-06-19-707/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vilkår for tilskudd</span></h2><article class="legalP" id="paragraf-3-ledd-1">Der partene er enige om det, kan det gis tilskudd til bygging av gjerder som verner innmarksareal, kulturbeite, plantefelt og bebygde områder mot reinbeiting. Det er et vilkår for tilskudd at gjerdet blir vedlikeholdt og at det areal som skal vernes blir holdt i hevd.</article><article class="legalP" id="paragraf-3-ledd-2">Det kan gis tilskudd til nødvendig vedlikehold av gjerder som får godkjent sluttrapport fra og med 2023. Det kan søkes om tilskudd til vedlikehold tidligst 5 år etter at sluttrapport for gjerdetiltaket er godkjent. Gjerdet må være i bruk, i god stand og det må ha vært gjort løpende vedlikehold på gjerdet. Det kan gis tilskudd til vedlikehold på 10 kroner per løpemeter gjerde.</article><article class="legalP" id="paragraf-3-ledd-3">Under spesielle forhold kan det gis tilskudd også til andre tiltak som vil virke konfliktdempende i forholdet mellom reindrift og annen part. Ved tiltak overfor andre parter enn landbruk, skal den annen parts finansiering være avklart før søknaden fremmes.</article><article class="legalP" id="paragraf-3-ledd-4">Ved særlige tilfeller kan det innvilges tilskudd til bruk av helikopter, såfremt reindriften ønsker det.</article><article class="legalP" id="paragraf-3-ledd-5">Det omsøkte tiltaket må ha et godkjent kostnadsoverslag over 5&#xa0;000 kroner. Kostnadene skal som hovedregel fordeles likt mellom partene.</article><article class="legalP" id="paragraf-3-ledd-6">Det kan innvilges tilskudd med inntil 90 prosent av godkjent kostnadsoverslag.</article><article class="legalP" id="paragraf-3-ledd-7">Der egen arbeidsinnsats inngår i kostnadsoverslaget er timesatsen 210 kroner.</article><article class="changesToParent">Tilføyd ved <a href="forskrift/2019-06-20-767">forskrift 20 juni 2019 nr. 767</a> (i kraft 1 juli 2019), endret ved forskrifter <a href="forskrift/2021-06-22-2272">22 juni 2021 nr. 2272</a> (i kraft 1 juli 2021), <a href="forskrift/2022-06-20-1092">20 juni 2022 nr. 1092</a> (i kraft 1 juli 2022), <a href="forskrift/2023-06-21-1012">21 juni 2023 nr. 1012</a> (i kraft 1 juli 2023).</article></article><article class="legalArticle" data-lovdata-URL="SF/forskrift/2008-06-19-707/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Særlig om gjerdetiltak</span></h2><article class="legalP" id="paragraf-4-ledd-1">For gjerdetiltak med flere involverte interessenter på grunneiersiden, skal det opprettes avtale mellom disse om gjennomføring av byggearbeidet og det framtidige vedlikehold. Avtalen skal fastsette hvor stor andel av eventuelle byggekostnader som påhviler hver av partene, samt hvordan arbeids- og kostnadsmessige sider ved vedlikeholdet skal fordeles. Avtalen kan tinglyses som heftelse på de aktuelle eiendommer.</article><article class="legalP" id="paragraf-4-ledd-2">Dersom søker av tilskudd ikke eier grunnen der anlegget skal oppføres, må det innhentes skriftlig tillatelse fra hjemmelshaver til gjennomføring av tiltaket.</article><article class="legalP" id="paragraf-4-ledd-3">Alt byggearbeid skal skje i henhold til gjeldende lover og forskrifter innen området der anlegget skal føres opp.</article><article class="legalP" id="paragraf-4-ledd-4">For gjerdeanlegg må det videre utarbeides arbeidsbeskrivelse med kartfestet trasévalg, samt kostnadsoverslag og finansieringsplan. Kostnadsoverslaget kan omfatte utgifter til rydding av trevirke i gjerdetraseen, materialutgifter, samt transport- og arbeidsutgifter ved oppføring av gjerdet. Erstatninger og skjønnsutgifter skal ikke inngå i kostnadsoverslaget.</article><article class="changesToParent">Endret ved <a href="forskrift/2019-06-20-767">forskrifter 20 juni 2019 nr. 767</a> (i kraft 1 juli 2019 tidligere § 3), <a href="forskrift/2020-06-29-1424">29 juni 2020 nr. 1424</a> (i kraft 1 juli 2020).</article></article><article class="legalArticle" data-lovdata-URL="SF/forskrift/2008-06-19-707/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Saksbehandling</span></h2><article class="legalP" id="paragraf-5-ledd-1">For konflikter mellom reindrift og øvrig landbruk sendes søknad med vedlagt dokumentasjon som nevnt i <a href="forskrift/2008-06-19-707/§3">§ 3</a> parallelt til kommunen og statsforvalteren som regional reindriftsmyndighet (lokale instanser). Disse legger opp til et administrativt samarbeid i saken og sender søknaden, hver for seg eller sammen, med sine uttalelser til Statsforvalteren i Trøndelag. Søknad fra reindriften og annen part enn øvrig landbruk sendes til statsforvalteren som regional reindriftsmyndighet, som oversender søknad med uttalelse videre til Statsforvalteren i Trøndelag for behandling. Uttalelsene skal inneholde forslag til vilkår for å ivareta formålet med ordningen, og også forslag til kostnadsfordeling mellom Landbrukets Utviklingsfond og Reindriftens Utviklingsfond.</article><article class="legalP" id="paragraf-5-ledd-2">De regionale konfliktråd<sup class="footnotereference" data-footnotereferencevalue="1" data-unique-footnote-counter="1">1</sup> kan i samarbeid med partene fremme søknad om tilskudd direkte for Statsforvalteren i Trøndelag.</article><article class="legalP" id="paragraf-5-ledd-3">Ved oversendelse til Statsforvalteren i Trøndelag bør det foreligge forslag om hvem av de to lokale instanser som skal ha det offentlige oppfølgingsansvar for prosjektet, jf. <a href="forskrift/2008-06-19-707/§6">§ 6</a> og <a href="forskrift/2008-06-19-707/§7">§ 7</a>.</article><article class="changesToParent">Endret ved <a href="forskrift/2013-12-19-1602">forskrifter 19 des 2013 nr. 1602</a> (i kraft 1 jan 2014), <a href="forskrift/2015-07-01-832">1 juli 2015 nr. 832</a>, <a href="forskrift/2019-06-20-767">20 juni 2019 nr. 767</a> (i kraft 1 juli 2019, tidligere § 4), <a href="forskrift/2020-12-21-3044">21 des 2020 nr. 3044</a> (i kraft 1 jan 2021), <a href="forskrift/2021-06-22-2272">22 juni 2021 nr. 2272</a> (i kraft 1 juli 2021).</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Jf. Meklingsråd i reinbeiteområde – retningslinjer av 4. september 1997.</article></footer></article><article class="legalArticle" data-lovdata-URL="SF/forskrift/2008-06-19-707/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Innvilgningsmyndighet</span></h2><article class="legalP" id="paragraf-6-ledd-1">Statsforvalteren i Trøndelag avgjør søknader om tilskudd. Statsforvalteren står fritt i å oppnevne lokal oppfølgingsinstans, jf. <a href="forskrift/2008-06-19-707/§4">§ 4</a>.</article><article class="legalP" id="paragraf-6-ledd-2">Ved innvilgning av søknaden skal Statsforvalteren i Trøndelag fastsette kostnadsfordelingen mellom Landbrukets Utviklingsfond og Reindriftens Utviklingsfond, samt de vilkår som er nødvendige for å ivareta formålet med ordningen. Det skal også settes en frist for gjennomføring av arbeidet. For investeringstiltak settes denne normalt til to år.</article><article class="legalP" id="paragraf-6-ledd-3">Søknad om tilskudd kan avslås av Statsforvalteren i Trøndelag dersom arbeidene er påbegynt før søknaden er avgjort.</article><article class="changesToParent">Endret ved <a href="forskrift/2013-12-19-1602">forskrifter 19 des 2013 nr. 1602</a> (i kraft 1 jan 2014), <a href="forskrift/2015-07-01-832">1 juli 2015 nr. 832</a>, <a href="forskrift/2019-06-20-767">20 juni 2019 nr. 767</a> (i kraft 1 juli 2019, tidligere § 5), <a href="forskrift/2020-12-21-3044">21 des 2020 nr. 3044</a> (i kraft 1 jan 2021).</article></article><article class="legalArticle" data-lovdata-URL="SF/forskrift/2008-06-19-707/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Utbetaling</span></h2><article class="legalP" id="paragraf-7-ledd-1">Etter skriftlig begjæring fra søker og på anmodning fra den lokale oppfølgingsinstans, jf. <a href="forskrift/2008-06-19-707/§4">§ 4</a> og <a href="forskrift/2008-06-19-707/§5">§ 5</a>, kan Statsforvalteren i Trøndelag foreta delutbetalinger av tilskuddet med inntil 80&#xa0;% av innvilget beløp når minst en tilsvarende del av tiltaket er gjennomført.</article><article class="legalP" id="paragraf-7-ledd-2">Sluttutbetalingen kan foretas når ferdigattest/sluttrapport og attestert regnskapssammendrag over utgiftene er godkjent av Statsforvalteren i Trøndelag. For virksomheter som er pålagt revisjonsplikt kreves revidert regnskap over utgiftene.</article><article class="legalP" id="paragraf-7-ledd-3">Det kan kreves sikkerhet for tilskuddet, og det er ikke anledning til å overdra krav på tilskudd til eie eller pant.</article><article class="changesToParent">Endret ved <a href="forskrift/2013-12-19-1602">forskrifter 19 des 2013 nr. 1602</a> (i kraft 1 jan 2014), <a href="forskrift/2019-06-20-767">20 juni 2019 nr. 767</a> (i kraft 1 juli 2019, tidligere § 6), <a href="forskrift/2020-12-21-3044">21 des 2020 nr. 3044</a> (i kraft 1 jan 2021).</article></article><article class="legalArticle" data-lovdata-URL="SF/forskrift/2008-06-19-707/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Kontroll</span></h2><article class="legalP" id="paragraf-8-ledd-1">Statsforvalteren i Trøndelag skal følge opp tiltak som får støtte gjennom den lokale oppfølgingsinstans, jf. <a href="forskrift/2008-06-19-707/§4">§ 4</a> og <a href="forskrift/2008-06-19-707/§5">§ 5</a>. Denne skal kontrollere at vilkårene for tilskuddet blir overholdt. Mottaker av tilskudd må godta kontroll i samband med dette og er forpliktet til å gi de nødvendige opplysninger.</article><article class="changesToParent">Endret ved <a href="forskrift/2013-12-19-1602">forskrifter 19 des 2013 nr. 1602</a> (i kraft 1 jan 2014), <a href="forskrift/2019-06-20-767">20 juni 2019 nr. 767</a> (i kraft 1 juli 2019, tidligere § 7), <a href="forskrift/2020-12-21-3044">21 des 2020 nr. 3044</a> (i kraft 1 jan 2021).</article></article><article class="legalArticle" data-lovdata-URL="SF/forskrift/2008-06-19-707/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Rapportering</span></h2><article class="legalP" id="paragraf-9-ledd-1">Statsforvalteren i Trøndelag skal bekjentgjøre ferdigattest/sluttrapport og regnskapssammendrag for tiltak overfor partene og fylkets landbruks- og/eller reindriftsmyndighet.</article><article class="legalP" id="paragraf-9-ledd-2">Statsforvalteren i Trøndelag rapporterer årlig til Landbruks- og matdepartementet om tiltak som er søkt finansiert over tilskuddsordningen.</article><article class="changesToParent">Endret ved <a href="forskrift/2013-12-19-1602">forskrifter 19 des 2013 nr. 1602</a> (i kraft 1 jan 2014), <a href="forskrift/2019-06-20-767">20 juni 2019 nr. 767</a> (i kraft 1 juli 2019, tidligere § 8), <a href="forskrift/2020-12-21-3044">21 des 2020 nr. 3044</a> (i kraft 1 jan 2021).</article></article><article class="legalArticle" data-lovdata-URL="SF/forskrift/2008-06-19-707/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Tilbakebetaling</span></h2><article class="legalP" id="paragraf-10-ledd-1">Dersom det oppstår forhold som er i strid med forutsetningene for tilskuddet, kan Statsforvalteren i Trøndelag bestemme at støtten skal avkortes, eventuelt at tilskuddet skal tilbakebetales helt eller delvis. Statsforvalteren i Trøndelag kan gi pålegg om tilleggsarbeid og utbedringer.</article><article class="legalP" id="paragraf-10-ledd-2">Når krav om tilbakebetaling er framsatt, kan det motregnes i andre investeringstilskudd og i produksjonstillegg som vedkommende har krav på, eller inndrives etter vanlige regler. Krav om tilbakebetaling av tilskudd kan ikke settes fram senere enn 10 år etter utbetaling.</article><article class="changesToParent">Endret ved <a href="forskrift/2013-12-19-1602">forskrifter 19 des 2013 nr. 1602</a> (i kraft 1 jan 2014), <a href="forskrift/2019-06-20-767">20 juni 2019 nr. 767</a> (i kraft 1 juli 2019, tidligere § 9), <a href="forskrift/2020-12-21-3044">21 des 2020 nr. 3044</a> (i kraft 1 jan 2021).</article></article><article class="legalArticle" data-lovdata-URL="SF/forskrift/2008-06-19-707/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Dispensasjon</span></h2><article class="legalP" id="paragraf-11-ledd-1">Landbruks- og matdepartementet kan i særlige tilfelle fravike bestemmelsene i forskriften.</article><article class="changesToParent">Endret ved <a href="forskrift/2019-06-20-767">forskrift 20 juni 2019 nr. 767</a> (i kraft 1 juli 2019, tidligere § 10).</article></article><article class="legalArticle" data-lovdata-URL="SF/forskrift/2008-06-19-707/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Klage</span></h2><article class="legalP" id="paragraf-12-ledd-1">Vedtak som er truffet i medhold av forskriften kan påklages til Landbruks- og matdepartementet etter <a href="lov/1967-02-10">lov 10. februar 1967</a> om behandlingsmåten i forvaltningssaker (forvaltningsloven) kapittel VI. Klagen sendes gjennom Statsforvalteren i Trøndelag.</article><article class="legalP" id="paragraf-12-ledd-2">Etter kongelig <a href="forskrift/2006-12-15-1456">resolusjon 15. desember 2006 nr. 1456</a> er det ikke klagerett på vedtak fattet av Landbruks- og matdepartementet i dispensasjonssaker vedrørende tilskuddsordninger, jf. § 28.</article><article class="changesToParent">Endret ved <a href="forskrift/2013-12-19-1602">forskrifter 19 des 2013 nr. 1602</a> (i kraft 1 jan 2014), <a href="forskrift/2019-06-20-767">20 juni 2019 nr. 767</a> (i kraft 1 juli 2019, tidligere § 11), <a href="forskrift/2020-06-29-1424">29 juni 2020 nr. 1424</a> (i kraft 1 juli 2020), <a href="forskrift/2020-12-21-3044">21 des 2020 nr. 3044</a> (i kraft 1 jan 2021).</article></article><article class="legalArticle" data-lovdata-URL="SF/forskrift/2008-06-19-707/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse</span></h2><article class="legalP" id="paragraf-13-ledd-1">Forskriften trer i kraft 19. juni 2008. Samtidig oppheves <a href="forskrift/1996-07-03-1467">forskrift 3. juli 1996 nr. 1467</a> om tilskudd til konfliktforebyggende tiltak i forholdet mellom reindrift og annen berørt part.</article><article class="changesToParent">Endret ved <a href="forskrift/2019-06-20-767">forskrift 20 juni 2019 nr. 767</a> (i kraft 1 juli 2019, tidligere § 12).</article></article></main></body></html>