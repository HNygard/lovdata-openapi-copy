<!DOCTYPE html><html lang="nb"><head><title>Forskrift om fornøyelsesinnretninger (tivoliforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-12-21-2431</dd><dt class="dokid">DokumentID</dt><dd class="dokid">SF/forskrift/2022-12-21-2431</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="subunit">Etat</dt><dd class="subunit"><ul><li>Statens jernbanetilsyn</li></ul></dd><dt class="dateInForce">I kraft fra</dt><dd class="dateInForce">2023-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2024-01-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2023-12-18-2220">forskrift/2023-12-18-2220</a> fra 2024-01-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2017-06-21-907">forskrift/2017-06-21-907</a></li></ul></dd><dt class="basedOn">Hjemmel</dt><dd class="basedOn"><ul><li><a href="lov/2017-05-22-30/§4">lov/2017-05-22-30/§4</a></li><li><a href="forskrift/2017-05-22-634">forskrift/2017-05-22-634</a></li></ul></dd><dt class="dateOfPublication">Kunngjort</dt><dd class="dateOfPublication">2022-12-23 15:05</dd><dt class="titleShort">Korttittel</dt><dd class="titleShort">Tivoliforskriften</dd><dt class="title">Tittel</dt><dd class="title">Forskrift om fornøyelsesinnretninger (tivoliforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Statens jernbanetilsyn 21. desember 2022 med hjemmel i <a href="lov/2017-05-22-30/§4">lov 22. mai 2017 nr. 30 om fornøyelsesinnretninger (tivoliloven) § 4</a> annet ledd jf. <a href="forskrift/2017-05-22-634">delegeringsvedtak 22. mai 2017 nr. 634</a>. <br /> <strong>Endret</strong> ved forskrift <a href="forskrift/2023-12-18-2220">18 des 2023 nr. 2220</a> (i kraft fra 1 jan 2024).</dd><dt class="refid">RefID</dt><dd class="refid">forskrift/2022-12-21-2431</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om fornøyelsesinnretninger (tivoliforskriften)</a><ul class="tocSubUl"><li><a href="#kapittel-1" data-child-interval="§§ 1-1 – 1-4">Kapittel 1. Innledende bestemmelser</a><ul class="tocSubUl"><li><a href="#kapittel-1-paragraf-1">§ 1-1. Formål</a></li><li><a href="#kapittel-1-paragraf-2">§ 1-2. Virkeområde</a></li><li><a href="#kapittel-1-paragraf-3">§ 1-3. Definisjoner</a></li><li><a href="#kapittel-1-paragraf-4">§ 1-4. Unntak</a></li></ul></li><li><a href="#kapittel-2" data-child-interval="§§ 2-1 – 2-15">Kapittel 2. Generelle krav til virksomheten</a><ul class="tocSubUl"><li><a href="#kapittel-2-paragraf-1">§ 2-1. Ansvaret for virksomheten</a></li><li><a href="#kapittel-2-paragraf-2">§ 2-2. Akseptabelt sikkerhetsnivå</a></li><li><a href="#kapittel-2-paragraf-3">§ 2-3. Driftstillatelse og varsel ved endringer</a></li><li><a href="#kapittel-2-paragraf-4">§ 2-4. Søknad om driftstillatelse</a></li><li><a href="#kapittel-2-paragraf-5">§ 2-5. Forsikringsplikt</a></li><li><a href="#kapittel-2-paragraf-6">§ 2-6. Varsling til politiet og Statens havarikommisjon</a></li><li><a href="#kapittel-2-paragraf-7">§ 2-7. Rapportering til Statens jernbanetilsyn og Statens havarikommisjon</a></li><li><a href="#kapittel-2-paragraf-8">§ 2-8. Årsrapport</a></li><li><a href="#kapittel-2-paragraf-9">§ 2-9. Forbud mot overdragelse o.l.</a></li><li><a href="#kapittel-2-paragraf-10">§ 2-10. Krav om sikkerhetsstyringssystem</a></li><li><a href="#kapittel-2-paragraf-11">§ 2-11. Krav til sikkerhetsstyringssystem</a></li><li><a href="#kapittel-2-paragraf-12">§ 2-12. Krav til risikovurderinger og instrukser</a></li><li><a href="#kapittel-2-paragraf-13">§ 2-13. Krav til beredskapsplanen</a></li><li><a href="#kapittel-2-paragraf-14">§ 2-14. Utleie av fornøyelsesinnretninger</a></li><li><a href="#kapittel-2-paragraf-15">§ 2-15. Krav om årlig bruk av et uavhengig inspeksjonsorgan</a></li></ul></li><li><a href="#kapittel-3" data-child-interval="§§ 3-1 – 3-7">Kapittel 3. Krav til drift, driftskontroller og vedlikehold</a><ul class="tocSubUl"><li><a href="#kapittel-3-paragraf-1">§ 3-1. Generelle krav til driftspersonellet</a></li><li><a href="#kapittel-3-paragraf-2">§ 3-2. Bemanningskrav for fornøyelsesinnretningen</a></li><li><a href="#kapittel-3-paragraf-3">§ 3-3. Driftspersonellets oppgaver</a></li><li><a href="#kapittel-3-paragraf-4">§ 3-4. Driftsrutiner</a></li><li><a href="#kapittel-3-paragraf-5">§ 3-5. Kontroll og vedlikehold</a></li><li><a href="#kapittel-3-paragraf-6">§ 3-6. Driftskontroll</a></li><li><a href="#kapittel-3-paragraf-7">§ 3-7. Skilting</a></li></ul></li><li><a href="#kapittel-4" data-child-interval="§§ 4-1 – 4-2">Kapittel 4. Krav til utførelse</a><ul class="tocSubUl"><li><a href="#kapittel-4-paragraf-1">§ 4-1. Oppføring</a></li><li><a href="#kapittel-4-paragraf-2">§ 4-2. Montering og demontering</a></li></ul></li><li><a href="#kapittel-5" data-child-interval="§§ 5-1 – 5-4">Kapittel 5. Tilleggskrav til utleiegokart</a><ul class="tocSubUl"><li><a href="#kapittel-5-paragraf-1">§ 5-1. Krav til bane og kjøretøy</a></li><li><a href="#kapittel-5-paragraf-2">§ 5-2. Personlig verneutstyr</a></li><li><a href="#kapittel-5-paragraf-3">§ 5-3. Bemanningskrav</a></li><li><a href="#kapittel-5-paragraf-4">§ 5-4. Signalering</a></li></ul></li><li><a href="#kapittel-6" data-child-interval="§§ 6-1 – 6-3">Kapittel 6. Avsluttende bestemmelser</a><ul class="tocSubUl"><li><a href="#kapittel-6-paragraf-1">§ 6-1. Tilsyn og håndhevelse</a></li><li><a href="#kapittel-6-paragraf-2">§ 6-2. Klage</a></li><li><a href="#kapittel-6-paragraf-3">§ 6-3. Ikrafttredelse</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2022-12-21-2431" id="dokument"><h1>Forskrift om fornøyelsesinnretninger (tivoliforskriften)</h1><section class="section" data-name="kap1" id="kapittel-1" data-lovdata-URL="SF/forskrift/2022-12-21-2431/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="SF/forskrift/2022-12-21-2431/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Forskriften skal sikre at fornøyelsesinnretninger blir anlagt, bygget, drevet, vedlikeholdt og fjernet slik at de ikke fører til skade på personer, eiendom eller miljø.</article></article><article class="legalArticle" data-lovdata-URL="SF/forskrift/2022-12-21-2431/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften gjelder den som tilbyr fornøyelsesinnretninger til bruk for publikum.</article><article class="legalP" id="kapittel-1-paragraf-2-ledd-2">Forskriften gjelder ikke deler av fornøyelsesinnretninger som faller inn under plan- og bygningslovgivningen.</article><article class="legalP" id="kapittel-1-paragraf-2-ledd-3"><a href="forskrift/2022-12-21-2431/kap5">Kapittel 5</a> gjelder for utleiegokart med maksimal oppnåelig hastighet på 50 km/t som ikke er regulert av annen lovgivning.</article></article><article class="legalArticle" data-lovdata-URL="SF/forskrift/2022-12-21-2431/§1-3" data-name="§1-3" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-3-ledd-1">I denne forskriften menes med:<ol class="defaultList" type="a"><li data-name="a." value="1"><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1"><i>fornøyelsesinnretning:</i> installasjon til bruk for fornøyelsesformål som innebærer risiko, og som stiller minimale krav til ferdigheter, og hvor brukerne bringes i bevegelse eller i situasjoner hvor de helt eller delvis ikke har kontroll over egen bevegelse</article></article></li><li data-name="b." value="2"><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1"><i>virksomhet:</i> foretak, enkeltpersonforetak eller forvaltningsorganer som har driftstillatelse for en eller flere fornøyelsesinnretninger</article></article></li><li data-name="c." value="3"><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1"><i>ulykke:</i> en uønsket eller plutselig hendelse eller en bestemt rekke slike hendelser som fører til død eller alvorlig personskade eller betydelige materielle skader på eiendom eller på miljø, og alle andre lignende ulykker</article></article></li><li data-name="d." value="4"><article class="listArticle" id="kapittel-1-paragraf-3-ledd-1-punkt-4"><article class="legalP" id="kapittel-1-paragraf-3-ledd-1-punkt-4-ledd-1"><i>alvorlig hendelse:</i> en uønsket hendelse som under andre omstendigheter kunne ha ført til en ulykke</article></article></li><li data-name="e." value="5"><article class="listArticle" id="kapittel-1-paragraf-3-ledd-1-punkt-5"><article class="legalP" id="kapittel-1-paragraf-3-ledd-1-punkt-5-ledd-1"><i>hendelse:</i> enhver annen uønsket hendelse enn en ulykke eller alvorlig hendelse, som har sammenheng med driften, og som virker inn på driftssikkerheten</article></article></li><li data-name="f." value="6"><article class="listArticle" id="kapittel-1-paragraf-3-ledd-1-punkt-6"><article class="legalP" id="kapittel-1-paragraf-3-ledd-1-punkt-6-ledd-1"><i>driftspersonell:</i> personell som har oppgaver av betydning for operativ sikkerhet.</article></article></li></ol></article></article><article class="legalArticle" data-lovdata-URL="SF/forskrift/2022-12-21-2431/§1-4" data-name="§1-4" id="kapittel-1-paragraf-4"><h3 class="legalArticleHeader"><span class="legalArticleValue">§ 1-4</span>. <span class="legalArticleTitle">Unntak</span></h3><article class="legalP" id="kapittel-1-paragraf-4-ledd-1">Statens jernbanetilsyn kan i særlige tilfeller gjøre unntak fra denne forskriften.</article></article></section><section class="section" data-name="kap2" id="kapittel-2" data-lovdata-URL="SF/forskrift/2022-12-21-2431/KAPITTEL_2"><h2>Kapittel 2. Generelle krav til virksomheten</h2><article class="legalArticle" data-lovdata-URL="SF/forskrift/2022-12-21-2431/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Ansvaret for virksomheten</span></h3><article class="legalP" id="kapittel-2-paragraf-1-ledd-1">Virksomheten har ansvaret for sikker drift og vedlikehold og for å ha kontroll på risikoer i forbindelse med driften av fornøyelsesinnretningen.</article></article><article class="legalArticle" data-lovdata-URL="SF/forskrift/2022-12-21-2431/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Akseptabelt sikkerhetsnivå</span></h3><article class="legalP" id="kapittel-2-paragraf-2-ledd-1">En fornøyelsesinnretning som er konstruert og drives i overensstemmelse med en anerkjent standard, anses å ha akseptabelt sikkerhetsnivå med mindre denne forskriften inneholder strengere bestemmelser. Hvis en fornøyelsesinnretning har risikoaspekter som ikke er inkludert i anerkjente standarder, må disse vurderes særskilt. Risikovurderinger skal gjennomføres etter en anerkjent metode.</article><article class="legalP" id="kapittel-2-paragraf-2-ledd-2">Hvis deler av anerkjente standarder kombineres, skal det dokumenteres at det oppnås et akseptabelt sikkerhetsnivå.</article><article class="legalP" id="kapittel-2-paragraf-2-ledd-3">Kravene til sikkerhet kan også oppfylles hvis minst ett av kriteriene oppfylles:<ol class="defaultList" type="a"><li data-name="a." value="1"><article class="listArticle" id="kapittel-2-paragraf-2-ledd-3-punkt-1"><article class="legalP" id="kapittel-2-paragraf-2-ledd-3-punkt-1-ledd-1">virksomheten kan dokumentere at fornøyelsesinnretningen holder et tilsvarende sikkerhetsnivå som en anerkjent standard</article></article></li><li data-name="b." value="2"><article class="listArticle" id="kapittel-2-paragraf-2-ledd-3-punkt-2"><article class="legalP" id="kapittel-2-paragraf-2-ledd-3-punkt-2-ledd-1">fornøyelsesinnretningen tilfredsstiller kravene i utkastet til en internasjonal standard.</article></article></li></ol></article><article class="legalP" id="kapittel-2-paragraf-2-ledd-4">Statens jernbanetilsyn kan kreve at virksomheten bruker et uavhengig organ til å verifisere at den nødvendige sikkerheten er ivaretatt, og kan kreve at virksomheten betaler for dette. Statens jernbanetilsyn kan kreve at det uavhengige organet skal være akkreditert.</article></article><article class="legalArticle" data-lovdata-URL="SF/forskrift/2022-12-21-2431/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Driftstillatelse og varsel ved endringer</span></h3><article class="legalP" id="kapittel-2-paragraf-3-ledd-1">Drift av en fornøyelsesinnretning krever driftstillatelse.</article><article class="legalP" id="kapittel-2-paragraf-3-ledd-2">Hvis en ikke-mobil fornøyelsesinnretning flyttes, kreves det ny driftstillatelse. Alle andre endringer av fornøyelsesinnretninger skal meldes skriftlig til Statens jernbanetilsyn før endringen gjennomføres. Statens jernbanetilsyn skal på bakgrunn av meldingen avgjøre om endringen er av en slik art at det er nødvendig å søke om ny driftstillatelse.</article><article class="legalP" id="kapittel-2-paragraf-3-ledd-3">Fornøyelsesinnretningen skal være merket med innretningsnummeret fra Statens jernbanetilsyn så lenge virksomheten har driftstillatelse for fornøyelsesinnretningen.</article></article><article class="legalArticle" data-lovdata-URL="SF/forskrift/2022-12-21-2431/§2-4" data-name="§2-4" id="kapittel-2-paragraf-4"><h3 class="legalArticleHeader"><span class="legalArticleValue">§ 2-4</span>. <span class="legalArticleTitle">Søknad om driftstillatelse</span></h3><article class="legalP" id="kapittel-2-paragraf-4-ledd-1">Søknad om driftstillatelse sendes til Statens jernbanetilsyn på et fastsatt skjema. Søknaden skal blant annet inneholde en teknisk beskrivelse av fornøyelsesinnretningen med tegninger eller bilder og en angivelse av hvilke standarder som er brukt, og dokumentere at kravene til akseptabelt sikkerhetsnivå i <a href="forskrift/2022-12-21-2431/§2-2">§ 2-2</a> er oppfylt. I tillegg skal relevante deler av sikkerhetsstyringssystemet legges ved.</article><article class="legalP" id="kapittel-2-paragraf-4-ledd-2">Søknader om driftstillatelse avgjøres snarest mulig og senest fire uker etter datoen da alle de nødvendige opplysningene var oversendt til Statens jernbanetilsyn.</article></article><article class="legalArticle" data-lovdata-URL="SF/forskrift/2022-12-21-2431/§2-5" data-name="§2-5" id="kapittel-2-paragraf-5"><h3 class="legalArticleHeader"><span class="legalArticleValue">§ 2-5</span>. <span class="legalArticleTitle">Forsikringsplikt</span></h3><article class="legalP" id="kapittel-2-paragraf-5-ledd-1">Virksomheten skal være forsikret og ha sikkerhetsstillelse for erstatningsansvar som kan oppstå på grunn av fornøyelsesinnretningen. Ved manglende sikkerhetsstillelse skal Statens jernbanetilsyn tilbakekalle driftstillatelsen. Forsikringsavtaler kan inngås for hver fornøyelsesinnretning eller samlet for virksomhetens fornøyelsesinnretninger.</article><article class="legalP" id="kapittel-2-paragraf-5-ledd-2">Ved beregning av forsikringsdekningens og sikkerhetsstillelsens størrelse skal det legges vekt på skadepotensialet fornøyelsesinnretningen representerer, og det økonomiske ansvaret som kan oppstå, i lys av dette.</article><article class="legalP" id="kapittel-2-paragraf-5-ledd-3">Forsikringsselskapet der fornøyelsesinnretningen er forsikret, skal varsle Statens jernbanetilsyn hvis sikkerhetsstillelsen faller bort.</article></article><article class="legalArticle" data-lovdata-URL="SF/forskrift/2022-12-21-2431/§2-6" data-name="§2-6" id="kapittel-2-paragraf-6"><h3 class="legalArticleHeader"><span class="legalArticleValue">§ 2-6</span>. <span class="legalArticleTitle">Varsling til politiet og Statens havarikommisjon</span></h3><article class="legalP" id="kapittel-2-paragraf-6-ledd-1">Når det skjer en ulykke med ikke ubetydelig personskade, skal virksomheten straks varsle politiet.</article><article class="legalP" id="kapittel-2-paragraf-6-ledd-2">Når det skjer en ulykke eller alvorlig hendelse, skal virksomheten straks varsle Statens havarikommisjon.</article><article class="legalP" id="kapittel-2-paragraf-6-ledd-3">Varsling skal skje muntlig.</article><article class="changesToParent">Endret ved forskrift <a href="forskrift/2023-12-18-2220">18 des 2023 nr. 2220</a> (i kraft fra 1 jan 2024).</article></article><article class="legalArticle" data-lovdata-URL="SF/forskrift/2022-12-21-2431/§2-7" data-name="§2-7" id="kapittel-2-paragraf-7"><h3 class="legalArticleHeader"><span class="legalArticleValue">§ 2-7</span>. <span class="legalArticleTitle">Rapportering til Statens jernbanetilsyn og Statens havarikommisjon</span></h3><article class="legalP" id="kapittel-2-paragraf-7-ledd-1">Virksomheten skal sende en felles rapport til Statens jernbanetilsyn og Statens havarikommisjon ved ulykker og alvorlige hendelser. Rapporten skal sendes så snart som mulig og senest innen 72 timer.</article><article class="legalP" id="kapittel-2-paragraf-7-ledd-2">Virksomheten skal sende en rapport til Statens jernbanetilsyn ved hendelser. Rapporten skal sendes innen 8 dager.</article><article class="legalP" id="kapittel-2-paragraf-7-ledd-3">Rapportene sendes inn via skjemaet «Rapportere ulykke, alvorlig hendelse og hendelse» på <a data-link-type="external" href="https://www.sjt.no">www.sjt.no</a>.</article><article class="changesToParent">Endret ved forskrift <a href="forskrift/2023-12-18-2220">18 des 2023 nr. 2220</a> (i kraft fra 1 jan 2024).</article></article><article class="legalArticle" data-lovdata-URL="SF/forskrift/2022-12-21-2431/§2-8" data-name="§2-8" id="kapittel-2-paragraf-8"><h3 class="legalArticleHeader"><span class="legalArticleValue">§ 2-8</span>. <span class="legalArticleTitle">Årsrapport</span></h3><article class="legalP" id="kapittel-2-paragraf-8-ledd-1">Statens jernbanetilsyn kan kreve at virksomheter sender inn en årlig rapport om forhold som har betydning for sikkerheten. Statens jernbanetilsyn fastsetter krav til innholdet i rapporten og setter fristen for å sende den inn.</article></article><article class="legalArticle" data-lovdata-URL="SF/forskrift/2022-12-21-2431/§2-9" data-name="§2-9" id="kapittel-2-paragraf-9"><h3 class="legalArticleHeader"><span class="legalArticleValue">§ 2-9</span>. <span class="legalArticleTitle">Forbud mot overdragelse o.l.</span></h3><article class="legalP" id="kapittel-2-paragraf-9-ledd-1">Driftstillatelser kan ikke overdras, inkludert å leies, leases, lånes eller på andre måter overlates til andre.</article></article><article class="legalArticle" data-lovdata-URL="SF/forskrift/2022-12-21-2431/§2-10" data-name="§2-10" id="kapittel-2-paragraf-10"><h3 class="legalArticleHeader"><span class="legalArticleValue">§ 2-10</span>. <span class="legalArticleTitle">Krav om sikkerhetsstyringssystem</span></h3><article class="legalP" id="kapittel-2-paragraf-10-ledd-1">Virksomheten skal ha et sikkerhetsstyringssystem. Formålet med sikkerhetsstyringssystemet skal være å styre virksomheten for å kunne drive sikkert.</article></article><article class="legalArticle" data-lovdata-URL="SF/forskrift/2022-12-21-2431/§2-11" data-name="§2-11" id="kapittel-2-paragraf-11"><h3 class="legalArticleHeader"><span class="legalArticleValue">§ 2-11</span>. <span class="legalArticleTitle">Krav til sikkerhetsstyringssystem</span></h3><article class="legalP" id="kapittel-2-paragraf-11-ledd-1">Sikkerhetsstyringssystemet skal være dokumentert og kjent av alt driftspersonell. Dokumentasjonen skal være på norsk, svensk, dansk eller engelsk. For personell som ikke behersker norsk, svensk, dansk eller engelsk, skal de relevante delene av dokumentasjonen oversettes til et språk personellet behersker.</article><article class="legalP" id="kapittel-2-paragraf-11-ledd-2">Sikkerhetsstyringssystemet skal være tilpasset arten og omfanget av den aktuelle virksomheten og skal inneholde bestemmelsene som er nødvendige for å ha kontroll på risikoene forbundet med virksomheten.</article><article class="legalP" id="kapittel-2-paragraf-11-ledd-3">I sikkerhetsstyringssystemet skal virksomheten minst beskrive<ol class="defaultList" type="a"><li data-name="a." value="1"><article class="listArticle" id="kapittel-2-paragraf-11-ledd-3-punkt-1"><article class="legalP" id="kapittel-2-paragraf-11-ledd-3-punkt-1-ledd-1">hvem som har myndighet til å fatte beslutninger av betydning for sikkerheten</article></article></li><li data-name="b." value="2"><article class="listArticle" id="kapittel-2-paragraf-11-ledd-3-punkt-2"><article class="legalP" id="kapittel-2-paragraf-11-ledd-3-punkt-2-ledd-1">systemet for avvikshåndtering</article></article></li><li data-name="c." value="3"><article class="listArticle" id="kapittel-2-paragraf-11-ledd-3-punkt-3"><article class="legalP" id="kapittel-2-paragraf-11-ledd-3-punkt-3-ledd-1">hvordan jevnlige risikovurderinger og de tilhørende handlingsplanene skal gjennomføres</article></article></li><li data-name="d." value="4"><article class="listArticle" id="kapittel-2-paragraf-11-ledd-3-punkt-4"><article class="legalP" id="kapittel-2-paragraf-11-ledd-3-punkt-4-ledd-1">instrukser for <ol class="defaultList" type="i"><li data-name="i." value="1"><article class="listArticle" id="kapittel-2-paragraf-11-ledd-3-punkt-4-ledd-1-punkt-1"><article class="legalP" id="kapittel-2-paragraf-11-ledd-3-punkt-4-ledd-1-punkt-1-ledd-1">sikker drift av fornøyelsesinnretningen</article></article></li><li data-name="ii." value="2"><article class="listArticle" id="kapittel-2-paragraf-11-ledd-3-punkt-4-ledd-1-punkt-2"><article class="legalP" id="kapittel-2-paragraf-11-ledd-3-punkt-4-ledd-1-punkt-2-ledd-1">kontroll av fornøyelsesinnretningen</article></article></li><li data-name="iii." value="3"><article class="listArticle" id="kapittel-2-paragraf-11-ledd-3-punkt-4-ledd-1-punkt-3"><article class="legalP" id="kapittel-2-paragraf-11-ledd-3-punkt-4-ledd-1-punkt-3-ledd-1">vedlikehold av fornøyelsesinnretningen</article></article></li></ol></article></article></li><li data-name="e." value="5"><article class="listArticle" id="kapittel-2-paragraf-11-ledd-3-punkt-5"><article class="legalP" id="kapittel-2-paragraf-11-ledd-3-punkt-5-ledd-1">kompetanse- og opplæringskrav for driftspersonellet, inkludert krav til førstehjelps- og redningskompetanse</article></article></li><li data-name="f." value="6"><article class="listArticle" id="kapittel-2-paragraf-11-ledd-3-punkt-6"><article class="legalP" id="kapittel-2-paragraf-11-ledd-3-punkt-6-ledd-1">beredskapsplaner for nødsituasjoner og andre situasjoner som kan true sikkerheten</article></article></li><li data-name="g." value="7"><article class="listArticle" id="kapittel-2-paragraf-11-ledd-3-punkt-7"><article class="legalP" id="kapittel-2-paragraf-11-ledd-3-punkt-7-ledd-1">dokumentasjon som inneholder oversikt over tekniske data og driftsdata, journaler over reparasjoner, ombygginger, undersøkelser, prøvinger og kontroller, og rapporter fra disse.</article></article></li></ol></article></article><article class="legalArticle" data-lovdata-URL="SF/forskrift/2022-12-21-2431/§2-12" data-name="§2-12" id="kapittel-2-paragraf-12"><h3 class="legalArticleHeader"><span class="legalArticleValue">§ 2-12</span>. <span class="legalArticleTitle">Krav til risikovurderinger og instrukser</span></h3><article class="legalP" id="kapittel-2-paragraf-12-ledd-1">Risikovurderingen skal gjennomføres i tråd med anerkjente metoder. Avvik skal være en del av grunnlaget for risikovurderingene.</article><article class="legalP" id="kapittel-2-paragraf-12-ledd-2">Instrukser for sikker drift, kontroll og vedlikehold skal utarbeides på grunnlag av anvisning fra leverandøren der dette finnes. Instruksene skal beskrive hvem som er ansvarlig for å gjennomføre kontroll og vedlikehold.</article></article><article class="legalArticle" data-lovdata-URL="SF/forskrift/2022-12-21-2431/§2-13" data-name="§2-13" id="kapittel-2-paragraf-13"><h3 class="legalArticleHeader"><span class="legalArticleValue">§ 2-13</span>. <span class="legalArticleTitle">Krav til beredskapsplanen</span></h3><article class="legalP" id="kapittel-2-paragraf-13-ledd-1">Beredskapsplanen skal minst inneholde<ol class="defaultList" type="a"><li data-name="a." value="1"><article class="listArticle" id="kapittel-2-paragraf-13-ledd-1-punkt-1"><article class="legalP" id="kapittel-2-paragraf-13-ledd-1-punkt-1-ledd-1">intern og ekstern varslingsliste</article></article></li><li data-name="b." value="2"><article class="listArticle" id="kapittel-2-paragraf-13-ledd-1-punkt-2"><article class="legalP" id="kapittel-2-paragraf-13-ledd-1-punkt-2-ledd-1">oversikt over førstehjelps- og redningsutstyr og hvor det er plassert.</article></article></li></ol></article><article class="legalP" id="kapittel-2-paragraf-13-ledd-2">Beredskapsplaner for fornøyelsesinnretninger der selvberging ikke er mulig på grunn av høyde, eller der det av andre årsaker er vanskelig, skal i tillegg inneholde<ol class="defaultList" type="a"><li data-name="a." value="1"><article class="listArticle" id="kapittel-2-paragraf-13-ledd-2-punkt-1"><article class="legalP" id="kapittel-2-paragraf-13-ledd-2-punkt-1-ledd-1">en detaljert redningsplan</article></article></li><li data-name="b." value="2"><article class="listArticle" id="kapittel-2-paragraf-13-ledd-2-punkt-2"><article class="legalP" id="kapittel-2-paragraf-13-ledd-2-punkt-2-ledd-1">rutiner for å planlegge og gjennomføre regelmessige redningsøvelser</article></article></li><li data-name="c." value="3"><article class="listArticle" id="kapittel-2-paragraf-13-ledd-2-punkt-3"><article class="legalP" id="kapittel-2-paragraf-13-ledd-2-punkt-3-ledd-1">rutiner for å evaluere og følge opp redningsøvelsene</article></article></li><li data-name="d." value="4"><article class="listArticle" id="kapittel-2-paragraf-13-ledd-2-punkt-4"><article class="legalP" id="kapittel-2-paragraf-13-ledd-2-punkt-4-ledd-1">oversikt over kommunikasjonsutstyr og utstyr for evakuering eller nedfiring for personer og hvor utstyret er plassert.</article></article></li></ol></article></article><article class="legalArticle" data-lovdata-URL="SF/forskrift/2022-12-21-2431/§2-14" data-name="§2-14" id="kapittel-2-paragraf-14"><h3 class="legalArticleHeader"><span class="legalArticleValue">§ 2-14</span>. <span class="legalArticleTitle">Utleie av fornøyelsesinnretninger</span></h3><article class="legalP" id="kapittel-2-paragraf-14-ledd-1">Virksomheter som leier ut fornøyelsesinnretninger, er ansvarlige for fornøyelsesinnretningene og plikter å sikre at leietakeren er kjent med innholdet i sikkerhetsstyringssystemet for den aktuelle fornøyelsesinnretningen. Ved ulykker plikter leietakeren å varsle slik det følger av <a href="forskrift/2022-12-21-2431/§2-6">§ 2-6</a>.</article><article class="legalP" id="kapittel-2-paragraf-14-ledd-2">Virksomheter som leier ut fornøyelsesinnretninger, plikter å gi leietakeren tilstrekkelig opplæring om montering, drift og vedlikehold.</article></article><article class="legalArticle" data-lovdata-URL="SF/forskrift/2022-12-21-2431/§2-15" data-name="§2-15" id="kapittel-2-paragraf-15"><h3 class="legalArticleHeader"><span class="legalArticleValue">§ 2-15</span>. <span class="legalArticleTitle">Krav om årlig bruk av et uavhengig inspeksjonsorgan</span></h3><article class="legalP" id="kapittel-2-paragraf-15-ledd-1">Virksomheten skal årlig bruke et uavhengig inspeksjonsorgan til teknisk kontroll av fornøyelsesinnretningen og selv betale for dette. Statens jernbanetilsyn kan kreve at inspeksjonsorganet skal være akkreditert.</article><article class="legalP" id="kapittel-2-paragraf-15-ledd-2">For oppblåsbare innretninger er det ikke krav om at inspeksjonsorganet skal være uavhengig.</article><article class="legalP" id="kapittel-2-paragraf-15-ledd-3">Den tekniske kontrollen skal omfatte hele fornøyelsesinnretningen med tilleggsutstyr. Intervallene mellom kontrollene skal være som fastsatt etter den gjeldende standarden eller av leverandøren hvis disse er kortere enn i første ledd.</article><article class="legalP" id="kapittel-2-paragraf-15-ledd-4">Framgangsmåten og innholdet i en teknisk kontroll skal følge reglene i den relevante standarden. Statens jernbanetilsyn kan gi unntak fra kravet om teknisk kontroll.</article></article></section><section class="section" data-name="kap3" id="kapittel-3" data-lovdata-URL="SF/forskrift/2022-12-21-2431/KAPITTEL_3"><h2>Kapittel 3. Krav til drift, driftskontroller og vedlikehold</h2><article class="legalArticle" data-lovdata-URL="SF/forskrift/2022-12-21-2431/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Generelle krav til driftspersonellet</span></h3><article class="legalP" id="kapittel-3-paragraf-1-ledd-1">Driftspersonellet skal ha nødvendige kunnskaper, ferdigheter og personlige egenskaper og nødvendig erfaring for de oppgavene som skal utføres. Personell som utfører arbeid som innebærer kommunikasjon med brukere, eller som må sette seg inn i virksomhetens sikkerhetsstyringssystem, skal ha tilstrekkelige språkkunnskaper.</article></article><article class="legalArticle" data-lovdata-URL="SF/forskrift/2022-12-21-2431/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Bemanningskrav for fornøyelsesinnretningen</span></h3><article class="legalP" id="kapittel-3-paragraf-2-ledd-1">Fornøyelsesinnretningen skal ha kvalifisert driftspersonell i tilstrekkelig antall til stede. Driftspersonellet skal være over 18 år. For enkle fornøyelsesinnretninger, eller for enkle oppgaver i forbindelse med driften skal driftspersonellet være over 16 år.</article></article><article class="legalArticle" data-lovdata-URL="SF/forskrift/2022-12-21-2431/§3-3" data-name="§3-3" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">Driftspersonellets oppgaver</span></h3><article class="legalP" id="kapittel-3-paragraf-3-ledd-1">Driftspersonellet skal sørge for at fornøyelsesinnretningen drives, kontrolleres og vedlikeholdes på en sikker måte. Dersom det oppstår farlige situasjoner, skal driftspersonellet stanse fornøyelsesinnretningen eller på annen måte gripe inn for å hindre skade.</article></article><article class="legalArticle" data-lovdata-URL="SF/forskrift/2022-12-21-2431/§3-4" data-name="§3-4" id="kapittel-3-paragraf-4"><h3 class="legalArticleHeader"><span class="legalArticleValue">§ 3-4</span>. <span class="legalArticleTitle">Driftsrutiner</span></h3><article class="legalP" id="kapittel-3-paragraf-4-ledd-1">Virksomheten skal ha rutiner for sikker drift av fornøyelsesinnretningen. Rutinene skal sikre at innretningen drives i overensstemmelse med beskrivelsen fra leverandøren. I tillegg skal virksomheten jevnlig vurdere om rutinene bør endres for at driften skal foregå sikkert.</article><article class="legalP" id="kapittel-3-paragraf-4-ledd-2">For innretninger der det ikke finnes driftsrutiner fra leverandøren, skal det finnes rutiner som beskriver hvordan innretningen drives sikkert.</article></article><article class="legalArticle" data-lovdata-URL="SF/forskrift/2022-12-21-2431/§3-5" data-name="§3-5" id="kapittel-3-paragraf-5"><h3 class="legalArticleHeader"><span class="legalArticleValue">§ 3-5</span>. <span class="legalArticleTitle">Kontroll og vedlikehold</span></h3><article class="legalP" id="kapittel-3-paragraf-5-ledd-1">Virksomheten skal ha rutiner for kontroll og vedlikehold av fornøyelsesinnretningen.</article><article class="legalP" id="kapittel-3-paragraf-5-ledd-2">For innretninger der det finnes en beskrivelse av kontroll og vedlikehold fra leverandøren, skal denne beskrivelsen følges. I tillegg skal virksomheten vurdere om det trengs ytterligere kontroll og vedlikehold eller kortere intervaller enn det leverandøren har anbefalt.</article><article class="legalP" id="kapittel-3-paragraf-5-ledd-3">For innretninger der det ikke finnes beskrivelser av kontroll og vedlikehold og intervaller fra leverandøren, skal det gjennomføres daglige, ukentlige og årlige kontroller. Minst hvert femte år skal det utføres en hovedrevisjon.</article><article class="legalP" id="kapittel-3-paragraf-5-ledd-4">Kontroll- og vedlikeholdsarbeidet skal utføres av kvalifisert personell og være lagt opp slik at det forebygger ulykker og alvorlige hendelser.</article><article class="legalP" id="kapittel-3-paragraf-5-ledd-5">Utførte kontroller og utført vedlikehold skal være dokumentert.</article><article class="legalP" id="kapittel-3-paragraf-5-ledd-6">Ved bruk av fornøyelsesinnretningen i forbindelse med normal funksjonsprøving, prøvekjøring eller andre typer kontroll hvor sikkerheten ved fornøyelsesinnretningen kan være redusert, skal den ikke være tilgjengelig for publikum.</article></article><article class="legalArticle" data-lovdata-URL="SF/forskrift/2022-12-21-2431/§3-6" data-name="§3-6" id="kapittel-3-paragraf-6"><h3 class="legalArticleHeader"><span class="legalArticleValue">§ 3-6</span>. <span class="legalArticleTitle">Driftskontroll</span></h3><article class="legalP" id="kapittel-3-paragraf-6-ledd-1">Før en innretning tas i bruk for publikum, skal det føres nødvendig kontroll med at den er i driftssikker stand, og at alle sikkerhetsfunksjonene virker som de skal.</article><article class="legalP" id="kapittel-3-paragraf-6-ledd-2">Det skal føres kontroll av fornøyelsesinnretningen under drift.</article><article class="legalP" id="kapittel-3-paragraf-6-ledd-3">Når driften er avsluttet, skal det kontrolleres at alle brukerne har forlatt fornøyelsesinnretningen.</article><article class="legalP" id="kapittel-3-paragraf-6-ledd-4">Fornøyelsesinnretningen skal være avlåst når den ikke er i bruk. Dersom fornøyelsesinnretningen ikke kan avlåses, skal det være tydelig skiltet at fornøyelsesinnretningen er stengt.</article><article class="legalP" id="kapittel-3-paragraf-6-ledd-5">Ved ulykker, alvorlige hendelser eller annen uforutsett driftsstans skal fornøyelsesinnretningen undersøkes for å fastslå at den er sikker, før den tas i bruk på nytt.</article></article><article class="legalArticle" data-lovdata-URL="SF/forskrift/2022-12-21-2431/§3-7" data-name="§3-7" id="kapittel-3-paragraf-7"><h3 class="legalArticleHeader"><span class="legalArticleValue">§ 3-7</span>. <span class="legalArticleTitle">Skilting</span></h3><article class="legalP" id="kapittel-3-paragraf-7-ledd-1">Ved fornøyelsesinnretningen skal det være tydelige skilt med kortfattede instruksjoner om hvordan brukerne skal forholde seg, inkludert eventuelle helsemessige begrensninger for sikker bruk av fornøyelsesinnretningen.</article></article></section><section class="section" data-name="kap4" id="kapittel-4" data-lovdata-URL="SF/forskrift/2022-12-21-2431/KAPITTEL_4"><h2>Kapittel 4. Krav til utførelse</h2><article class="legalArticle" data-lovdata-URL="SF/forskrift/2022-12-21-2431/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Oppføring</span></h3><article class="legalP" id="kapittel-4-paragraf-1-ledd-1">Grunnforholdene må være slik at fornøyelsesinnretningen står stabilt.</article><article class="legalP" id="kapittel-4-paragraf-1-ledd-2">Fornøyelsesinnretningene skal plasseres innbyrdes, i forhold til andre konstruksjoner og bygninger på anlegget og i forhold til terrenget på en slik måte at driften kan foregå sikkert.</article><article class="legalP" id="kapittel-4-paragraf-1-ledd-3">Fornøyelsesinnretninger som settes i bevegelse, skal være avskjermet slik at publikum ikke får adgang til bevegelige deler når fornøyelsesinnretningen er i drift.</article><article class="legalP" id="kapittel-4-paragraf-1-ledd-4">For mobile fornøyelsesinnretninger skal brukerne kunne evakuere på en sikker måte.</article></article><article class="legalArticle" data-lovdata-URL="SF/forskrift/2022-12-21-2431/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Montering og demontering</span></h3><article class="legalP" id="kapittel-4-paragraf-2-ledd-1">Virksomheten er ansvarlig for at monteringen og demonteringen av fornøyelsesinnretningen blir utført i tråd med leverandørens anvisninger og eventuelle vilkår i driftstillatelsen.</article><article class="legalP" id="kapittel-4-paragraf-2-ledd-2">Ved montering skal det kontrolleres at alle komponenter som har betydning for sikkerheten, er uten mangler og blir riktig montert. Ved demontering skal det kontrolleres at disse er uten farlig slitasje og ikke har mangler.</article></article></section><section class="section" data-name="kap5" id="kapittel-5" data-lovdata-URL="SF/forskrift/2022-12-21-2431/KAPITTEL_5"><h2>Kapittel 5. Tilleggskrav til utleiegokart</h2><article class="legalArticle" data-lovdata-URL="SF/forskrift/2022-12-21-2431/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Krav til bane og kjøretøy</span></h3><article class="legalP" id="kapittel-5-paragraf-1-ledd-1">Baner og gokarter for utleie skal utformes og bygges slik at brukere og publikum ikke utsettes for unødig fare.</article><article class="legalP" id="kapittel-5-paragraf-1-ledd-2">Kjøretøy for barn skal være tilpasset barnets alder, evner og ferdigheter.</article><article class="legalP" id="kapittel-5-paragraf-1-ledd-3">Kjøretøy skal være utstyrt med bremser på bakhjulene.</article><article class="legalP" id="kapittel-5-paragraf-1-ledd-4">Kjøretøy for barn mellom 8 og 10 år skal ha redusert akselavstand og være tilpasset barn ned til 110 cm høyde.</article><article class="legalP" id="kapittel-5-paragraf-1-ledd-5">Kjøretøy for barn fra 8 til 15 år skal ikke kunne kjøre fortere enn 25 km/t.</article><article class="legalP" id="kapittel-5-paragraf-1-ledd-6">Kjøretøy for barn under 8 år skal ikke kunne kjøre fortere enn 10 km/t.</article><article class="legalP" id="kapittel-5-paragraf-1-ledd-7">Kjøretøy fra ulike hastighetsgrupper skal ikke brukes samtidig på samme bane.</article></article><article class="legalArticle" data-lovdata-URL="SF/forskrift/2022-12-21-2431/§5-2" data-name="§5-2" id="kapittel-5-paragraf-2"><h3 class="legalArticleHeader"><span class="legalArticleValue">§ 5-2</span>. <span class="legalArticleTitle">Personlig verneutstyr</span></h3><article class="legalP" id="kapittel-5-paragraf-2-ledd-1">Under kjøring skal føreren og eventuelle passasjerer være utstyrt med personlig verneutstyr.</article></article><article class="legalArticle" data-lovdata-URL="SF/forskrift/2022-12-21-2431/§5-3" data-name="§5-3" id="kapittel-5-paragraf-3"><h3 class="legalArticleHeader"><span class="legalArticleValue">§ 5-3</span>. <span class="legalArticleTitle">Bemanningskrav</span></h3><article class="legalP" id="kapittel-5-paragraf-3-ledd-1">Banen skal bemannes med minst to personer som er kjent med anlegget.</article></article><article class="legalArticle" data-lovdata-URL="SF/forskrift/2022-12-21-2431/§5-4" data-name="§5-4" id="kapittel-5-paragraf-4"><h3 class="legalArticleHeader"><span class="legalArticleValue">§ 5-4</span>. <span class="legalArticleTitle">Signalering</span></h3><article class="legalP" id="kapittel-5-paragraf-4-ledd-1">Anlegget skal ha et system for å gi signaler til brukerne.</article></article></section><section class="section" data-name="kap6" id="kapittel-6" data-lovdata-URL="SF/forskrift/2022-12-21-2431/KAPITTEL_6"><h2>Kapittel 6. Avsluttende bestemmelser</h2><article class="legalArticle" data-lovdata-URL="SF/forskrift/2022-12-21-2431/§6-1" data-name="§6-1" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>. <span class="legalArticleTitle">Tilsyn og håndhevelse</span></h3><article class="legalP" id="kapittel-6-paragraf-1-ledd-1">Statens jernbanetilsyn skal føre tilsyn med at bestemmelsene i denne forskriften og i forskrifter og enkeltvedtak gitt i samsvar med den blir overholdt.</article></article><article class="legalArticle" data-lovdata-URL="SF/forskrift/2022-12-21-2431/§6-2" data-name="§6-2" id="kapittel-6-paragraf-2"><h3 class="legalArticleHeader"><span class="legalArticleValue">§ 6-2</span>. <span class="legalArticleTitle">Klage</span></h3><article class="legalP" id="kapittel-6-paragraf-2-ledd-1">Klage over enkeltvedtak truffet av Statens jernbanetilsyn etter forskriften her avgjøres av Samferdselsdepartementet.</article></article><article class="legalArticle" data-lovdata-URL="SF/forskrift/2022-12-21-2431/§6-3" data-name="§6-3" id="kapittel-6-paragraf-3"><h3 class="legalArticleHeader"><span class="legalArticleValue">§ 6-3</span>. <span class="legalArticleTitle">Ikrafttredelse</span></h3><article class="legalP" id="kapittel-6-paragraf-3-ledd-1">Forskriften trer i kraft 1. januar 2023. Fra samme dato oppheves <a href="forskrift/2017-06-21-907">forskrift 21. juni 2017 nr. 907 om fornøyelsesinnretninger</a>.</article></article></section></main></body></html>