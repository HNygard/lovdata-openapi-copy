<!DOCTYPE html><html lang="no"><head><title>Forskrift om kompensasjon for frivillig redusert verpeperiode</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-06-22-1397</dd><dt class="dokid">DokumentID</dt><dd class="dokid">SF/forskrift/2020-06-22-1397</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="subunit">Etat</dt><dd class="subunit"><ul><li>Omsetningsrådet</li></ul></dd><dt class="dateInForce">I kraft fra</dt><dd class="dateInForce">2021-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2025-01-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2024-11-07-3065">forskrift/2024-11-07-3065</a> fra 2025-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1936-07-10-6/§11">lov/1936-07-10-6/§11</a></li></ul></dd><dt class="dateOfPublication">Kunngjort</dt><dd class="dateOfPublication">2020-06-29 16:50</dd><dt class="titleShort">Korttittel</dt><dd class="titleShort">Forskrift om kompensasjon for frivillig redusert verpeperiode</dd><dt class="title">Tittel</dt><dd class="title">Forskrift om kompensasjon for frivillig redusert verpeperiode</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Omsetningsrådet 22. juni 2020 med hjemmel i <a href="lov/1936-07-10-6">lov 10. juli 1936 nr. 6</a> til å fremja umsetnaden av jordbruksvaror <a href="lov/1936-07-10-6/§11">§ 11</a> første ledd. <br /><strong>Endret</strong> ved forskrifter <a href="forskrift/2020-11-12-3310">12 nov 2020 nr. 3310</a> (i kraft 1 jan 2021), <a href="forskrift/2021-11-04-3423">4 nov 2021 nr. 3423</a> (i kraft 1 jan 2022), <a href="forskrift/2022-12-09-2127">9 des 2022 nr. 2127</a>, <a href="forskrift/2023-04-20-622">20 april 2023 nr. 622</a>, <a href="forskrift/2023-04-20-623">20 april 2023 nr. 623</a> (bl.a. tittel), <a href="forskrift/2024-11-07-3065">7 nov 2024 nr. 3065</a> (i kraft 1 jan 2025).</dd><dt class="refid">RefID</dt><dd class="refid">forskrift/2020-06-22-1397</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om kompensasjon for frivillig redusert verpeperiode</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Virkeområde</a></li><li><a href="#paragraf-3">§ 3. Grunnvilkår</a></li><li><a href="#paragraf-4">§ 4. Kompensasjon for redusert verpeperiode</a></li><li><a href="#paragraf-5">§ 5. Søknad, frister og dokumentasjon</a></li><li><a href="#paragraf-6">§ 6. Administrasjon, dispensasjon og klage</a></li><li><a href="#paragraf-7">§ 7. Råd for frivillig redusert verpeperiode</a></li><li><a href="#paragraf-8">§ 8. Opplysningsplikt og kontroll</a></li><li><a href="#paragraf-9">§ 9. Tilbakebetaling</a></li><li><a href="#paragraf-10">§ 10. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2020-06-22-1397" id="dokument"><h1>Forskrift om kompensasjon for frivillig redusert verpeperiode</h1><article class="legalArticle" data-lovdata-URL="SF/forskrift/2020-06-22-1397/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med tiltaket etter denne forskriften er å forebygge mot overproduksjon og å tilpasse produksjonen av egg til etterspørselen i det norske markedet.</article></article><article class="legalArticle" data-lovdata-URL="SF/forskrift/2020-06-22-1397/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder for frivillig reduksjon i verpeperioden når dette er vedtatt av Omsetningsrådet. Omsetningsrådet forhåndsfastsetter rammen for hvor mye eggproduksjonen kan reduseres i perioden tiltaket varer.</article><article class="legalP" id="paragraf-2-ledd-2">Det er en forutsetning for igangsetting av tiltaket at andre aktuelle virkemidler for markedsbalansering har blitt vurdert. Videre er det en forutsetning at Råd for frivillig redusert verpeperiode, jf. <a href="forskrift/2020-06-22-1397/§7">§ 7</a>, har vurdert markedet og anbefalt tidspunkt for igangsetting.</article><article class="changesToParent">Endret ved forskrift <a href="forskrift/2023-04-20-623">20 april 2023 nr. 623</a>.</article></article><article class="legalArticle" data-lovdata-URL="SF/forskrift/2020-06-22-1397/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Grunnvilkår</span></h2><article class="legalP" id="paragraf-3-ledd-1">Forskriften omfatter produsenter som i perioden som redusert verpeperiode er iverksatt har høner som skal avlives ved normal alder for avliving, som er 78 uker. Redusert verpeperiode skal omfatte hele innsettet. Produsenten kan ikke ha nytt innsett i verping før tidligst åtte uker etter planlagt ordinær avlivingsuke.</article><article class="legalP" id="paragraf-3-ledd-2">Markedsregulator kan i særlige tilfeller fravike kravet til åtte ukers opphold etter ordinær avlivingsalder. I så fall avkortes kompensasjon for redusert verpeperiode tilsvarende, jf. <a href="forskrift/2020-06-22-1397/§4">§ 4</a> siste ledd.</article><article class="changesToParent">Endret ved forskrifter <a href="forskrift/2022-12-09-2127">9 des 2022 nr. 2127</a>, <a href="forskrift/2023-04-20-623">20 april 2023 nr. 623</a>.</article></article><article class="legalArticle" data-lovdata-URL="SF/forskrift/2020-06-22-1397/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Kompensasjon for redusert verpeperiode</span></h2><article class="legalP" id="paragraf-4-ledd-1">Kompensasjonen for produsenter som deltar i tiltaket beregnes med utgangspunkt i tapt eggleveranse som følge av slakting før normal slaktealder. Kompensasjonen kan gis for høner som avlives minst 3 og maksimalt 20 uker før normal slaktealder.</article><article class="legalP" id="paragraf-4-ledd-2">Omsetningsrådet forhåndsfastsetter intervall for kompensasjonssatsen, og Nortura SA fastsetter satsen innenfor dette intervallet. I perioden 1. januar 2025–31. desember 2025 er intervall for kompensasjonssatsen kr 12,00–kr 14,00 per kg egg. Kompensasjonen utmåles ved at tapt eggleveranse i ukene fra slaktetidspunkt frem til normal slaktealder multipliseres med satsen. Grunnlaget for beregningen er dokumentert leveranse til eggpakkeri de siste seks ukene før slakting.</article><article class="legalP" id="paragraf-4-ledd-3">Deltakelse i tiltaket forutsetter at det i tillegg til ukene med opphold som legges til grunn ved beregning av kompensasjonsbeløpet, skal være minimum åtte ukers opphold frem til avløsende innsett vil nå 20 ukers alder.</article><article class="changesToParent">Endret ved forskrifter <a href="forskrift/2020-11-12-3310">12 nov 2020 nr. 3310</a> (i kraft 1 jan 2021), <a href="forskrift/2021-11-04-3423">4 nov 2021 nr. 3423</a> (i kraft 1 jan 2022), <a href="forskrift/2023-04-20-622">20 april 2023 nr. 622</a>, <a href="forskrift/2023-04-20-623">20 april 2023 nr. 623</a>, <a href="forskrift/2024-11-07-3065">7 nov 2024 nr. 3065</a> (i kraft 1 jan 2025).</article></article><article class="legalArticle" data-lovdata-URL="SF/forskrift/2020-06-22-1397/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Søknad, frister og dokumentasjon</span></h2><article class="legalP" id="paragraf-5-ledd-1">Nortura SA fastsetter frister for påmelding og gjennomføring av utslaktingen. Nortura SA skal påse at fristene gjøres tilgjengelig for aktuelle søkere.</article><article class="legalP" id="paragraf-5-ledd-2">Produsenter som ønsker å delta i tiltaket, melder seg på gjennom de respektive eggpakkeriene.</article><article class="legalP" id="paragraf-5-ledd-3">Eggpakkeriet skal sende liste til Nortura SA med oversikt over<ul class="defaultList"><li data-li-identifier="-" data-name="-"><article class="listArticle" id="paragraf-5-ledd-3-punkt-1"><article class="legalP" id="paragraf-5-ledd-3-punkt-1-ledd-1">navn, adresse og produsentnummer/organisasjonsnummer på produsentene,</article></article></li><li data-li-identifier="-" data-name="-"><article class="listArticle" id="paragraf-5-ledd-3-punkt-2"><article class="legalP" id="paragraf-5-ledd-3-punkt-2-ledd-1">ordinær slakteuke for innsettet og</article></article></li><li data-li-identifier="-" data-name="-"><article class="listArticle" id="paragraf-5-ledd-3-punkt-3"><article class="legalP" id="paragraf-5-ledd-3-punkt-3-ledd-1">ukenummer ved 20 ukers alder for neste innsett av verpehøner.</article></article></li></ul></article><article class="legalP" id="paragraf-5-ledd-4">Etter at redusert verpeperiode er utført skal eggpakkeriet også sende følgende dokumentasjon til Nortura SA:<ul class="defaultList"><li data-li-identifier="-" data-name="-"><article class="listArticle" id="paragraf-5-ledd-4-punkt-1"><article class="legalP" id="paragraf-5-ledd-4-punkt-1-ledd-1">dokumentasjon på leveransene av egg fra produsenten de siste seks ukene før avliving og at disse er normale og representative for det aktuelle innsettet,</article></article></li><li data-li-identifier="-" data-name="-"><article class="listArticle" id="paragraf-5-ledd-4-punkt-2"><article class="legalP" id="paragraf-5-ledd-4-punkt-2-ledd-1">dokumentasjon på at leveransene er opphørt og</article></article></li><li data-li-identifier="-" data-name="-"><article class="listArticle" id="paragraf-5-ledd-4-punkt-3"><article class="legalP" id="paragraf-5-ledd-4-punkt-3-ledd-1">dokumentasjon på at hønene er avlivet skal inneholde faktura over kvantum levert til avliving.</article></article></li></ul></article><article class="changesToParent">Endret ved forskrift <a href="forskrift/2023-04-20-623">20 april 2023 nr. 623</a>.</article></article><article class="legalArticle" data-lovdata-URL="SF/forskrift/2020-06-22-1397/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Administrasjon, dispensasjon og klage</span></h2><article class="legalP" id="paragraf-6-ledd-1">Nortura SA administrerer tiltaket etter denne forskriften. Nortura SA kan fastsette ytterligere vilkår som er nødvendige for å gjennomføre tiltaket.</article><article class="legalP" id="paragraf-6-ledd-2">Nortura SA beslutter hvilke produsenter som skal delta i tiltaket og treffer vedtak om kompensasjon til disse produsentene. Ved større oppslutning om tiltaket enn vedtatt av Omsetningsrådet, skal Nortura SA legge til rette for en mest mulig lik fordeling av deltakelsen mellom de forskjellige pakkeriene sett i forhold til andel av samlet innveiing. Det legges til grunn at det norske eggmarkedet er ett marked. Nortura SA skal informere Omsetningsrådet om antall kg egg tatt ut hos hver enkelt produsent.</article><article class="legalP" id="paragraf-6-ledd-3">Omsetningsrådet kan i særlige tilfeller dispensere fra bestemmelsene i denne forskriften.</article><article class="legalP" id="paragraf-6-ledd-4">Omsetningsrådet kan delegere sin myndighet etter denne forskriften til Landbruksdirektoratet.</article><article class="legalP" id="paragraf-6-ledd-5">Vedtak fattet av Nortura SA eller Landbruksdirektoratet kan påklages til Omsetningsrådet.</article><article class="changesToParent">Endret ved forskrift <a href="forskrift/2023-04-20-623">20 april 2023 nr. 623</a>.</article></article><article class="legalArticle" data-lovdata-URL="SF/forskrift/2020-06-22-1397/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Råd for frivillig redusert verpeperiode</span></h2><article class="legalP" id="paragraf-7-ledd-1">Det oppnevnes et råd bestående av tre representanter fra Nortura SA og tre representanter fra Kjøtt- og Fjørfebransjens Landsforbund. Rådet skal anbefale omfang og tidspunkt for igangsetting av tiltaket i henhold til markedssituasjonen.</article><article class="changesToParent">Endret ved forskrift <a href="forskrift/2023-04-20-623">20 april 2023 nr. 623</a>.</article></article><article class="legalArticle" data-lovdata-URL="SF/forskrift/2020-06-22-1397/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Opplysningsplikt og kontroll</span></h2><article class="legalP" id="paragraf-8-ledd-1">Omsetningsrådet eller Nortura SA kan kreve de opplysninger og den dokumentasjon som er nødvendig for å behandle søknader og forvalte tiltaket på en tilfredsstillende måte.</article><article class="legalP" id="paragraf-8-ledd-2">Omsetningsrådet fører kontroll med at bestemmelsene i denne forskriften blir overholdt og kan herunder innhente opplysninger og foreta stedlig kontroll. Virksomheten plikter å yte bistand ved slik kontroll.</article></article><article class="legalArticle" data-lovdata-URL="SF/forskrift/2020-06-22-1397/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Tilbakebetaling</span></h2><article class="legalP" id="paragraf-9-ledd-1">Dersom mottaker av kompensasjon ikke oppfyller vilkår i denne forskriften eller vedtak truffet med hjemmel i denne, kan Omsetningsrådet helt eller delvis kreve det feilutbetalte beløpet tilbakebetalt fra mottaker eller motregnet i senere utbetaling. Det samme gjelder dersom mottaker av andre grunner har mottatt en utbetaling som ikke er berettiget.</article><article class="legalP" id="paragraf-9-ledd-2">For tilbakebetalingskrav kan det kreves renter når kravet ikke innfris ved forfall. Størrelsen på renten følger rentesatsen fastsatt med hjemmel i <a href="lov/1976-12-17-100">lov 17. desember 1976 nr. 100</a> om renter ved forsinket betaling m.m.</article></article><article class="legalArticle" data-lovdata-URL="SF/forskrift/2020-06-22-1397/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" id="paragraf-10-ledd-1">Forskriften trer i kraft fra det tidspunkt<sup class="footnotereference" data-footnotereferencevalue="1" data-unique-footnote-counter="1">1</sup> Omsetningsrådet bestemmer.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> I kraft 1 jan 2021 jf. forskrift <a href="forskrift/2020-11-12-3310">12 nov 2020 nr. 3310</a>.</article></footer></article></main></body></html>