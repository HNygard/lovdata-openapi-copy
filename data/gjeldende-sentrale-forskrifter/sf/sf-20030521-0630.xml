<!DOCTYPE html><html lang="no"><head><title>Forskrift om bruk av informasjons- og kommunikasjonsteknologi (IKT)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-05-21-630</dd><dt class="dokid">DokumentID</dt><dd class="dokid">SF/forskrift/2003-05-21-630</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="subunit">Etat</dt><dd class="subunit"><ul><li>Finanstilsynet, Finansmarkedsavdelingen</li></ul></dd><dt class="publishedIn">Publisert i</dt><dd class="publishedIn">I 2003 hefte 7</dd><dt class="dateInForce">I kraft fra</dt><dd class="dateInForce">2003-08-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2025-07-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2025-06-27-1362">forskrift/2025-06-27-1362</a> fra 2025-07-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/1992-12-16-1157">forskrift/1992-12-16-1157</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1956-12-07-1/§4">lov/1956-12-07-1/§4</a></li><li><a href="lov/1999-12-17-95/§3-3">lov/1999-12-17-95/§3-3</a></li><li><a href="lov/2007-06-29-74/§11">lov/2007-06-29-74/§11</a></li><li><a href="lov/2024-06-21-41/§7-1">lov/2024-06-21-41/§7-1</a></li></ul></dd><dt class="dateOfPublication">Kunngjort</dt><dd class="dateOfPublication">2003-05-30</dd><dt class="title">Tittel</dt><dd class="title">Forskrift om bruk av informasjons- og kommunikasjonsteknologi (IKT)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kredittilsynet 21. mai 2003 med hjemmel i <a href="lov/1956-12-07-1">lov av 7. desember 1956 nr. 1</a> om tilsynet med finansinstitusjoner mv. (finanstilsynsloven) <a href="lov/1956-12-07-1/§4">§ 4</a> nr. 2, <a href="lov/2000-11-17-80">lov av 17. november 2000 nr. 80</a> om børsvirksomhet m.m. (børsloven) <a href="lov/2000-11-17-80/§3-4">§ 3-4</a> første ledd annet punktum og <a href="lov/1999-12-17-95">lov av 17. desember 1999 nr. 95</a> om betalingssystemer m.v. <a href="lov/1999-12-17-95/§3-3">§ 3-3</a> første ledd annet punktum. <br /><strong>Tilføyd hjemmel:</strong> <a href="lov/2007-06-29-74">Lov 29. juni 2007 nr. 74</a> om regulerte markeder (børsloven) <a href="lov/2007-06-29-74/§11">§ 11</a> første ledd annet punktum. <a href="lov/2024-06-21-41/§7-1/ledd/2">Lov 21 juni 2024 nr. 41 om Finanstilsynet (finanstilsynsloven) § 7-1 annet ledd</a>. <br /><strong>Endret</strong> ved <a href="forskrift/2009-09-23-1284">forskrifter 23 sep 2009 nr. 1284</a>, <a href="forskrift/2009-12-18-1726">18 des 2009 nr. 1726</a>, <a href="forskrift/2015-12-17-1732">17 des 2015 nr. 1732</a>, <a href="forskrift/2019-02-15-147">15 feb 2019 nr. 147</a>, <a href="forskrift/2022-02-09-188">9 feb 2022 nr. 188</a>, <a href="forskrift/2022-02-18-315">18 feb 2022 nr. 315</a> (i kraft 1 mars 2022), <a href="forskrift/2025-06-27-1362">27 juni 2025 nr. 1362</a> (i kraft 1 juli 2025).</dd><dt class="refid">RefID</dt><dd class="refid">forskrift/2003-05-21-630</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om bruk av informasjons- og kommunikasjonsteknologi (IKT)</a><ul class="tocSubUl"><li><a href="#paragraf-1">§ 1. Virkeområde</a></li><li><a href="#paragraf-2">§ 2. Planlegging og organisering</a></li><li><a href="#paragraf-3">§ 3. Risikoanalyse</a></li><li><a href="#paragraf-4">§ 4. Kvalitet</a></li><li><a href="#paragraf-5">§ 5. Sikkerhet</a></li><li><a href="#paragraf-6">§ 6. Utvikling og anskaffelse</a></li><li><a href="#paragraf-7">§ 7. Systemvedlikehold</a></li><li><a href="#paragraf-8">§ 8. Drift</a></li><li><a href="#paragraf-9">§ 9. Avviks- og endringshåndtering</a></li><li><a href="#paragraf-10">§ 10. (Opphevet)</a></li><li><a href="#paragraf-11">§ 11. Driftsavbrudd og kriseberedskap</a></li><li><a href="#paragraf-12">§ 12. Utkontraktering</a></li><li><a href="#paragraf-13">§ 13. Dokumentasjon</a></li><li><a href="#paragraf-14">§ 14. Dispensasjon</a></li><li><a href="#paragraf-15">§ 15. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2003-05-21-630" id="dokument"><h1>Forskrift om bruk av informasjons- og kommunikasjonsteknologi (IKT)</h1><article class="legalArticle" data-lovdata-URL="SF/forskrift/2003-05-21-630/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder for norske:<ol class="defaultList" type="1"><li data-name="1." value="1"><article class="listArticle" id="paragraf-1-ledd-1-punkt-1"><article class="legalP" id="paragraf-1-ledd-1-punkt-1-ledd-1">Finansieringsforetak</article></article></li><li data-name="2." value="2"><article class="listArticle" id="paragraf-1-ledd-1-punkt-2"><article class="legalP" id="paragraf-1-ledd-1-punkt-2-ledd-1">Inkassoforetak</article></article></li><li data-name="3." value="3"><article class="listArticle" id="paragraf-1-ledd-1-punkt-3"><article class="legalP" id="paragraf-1-ledd-1-punkt-3-ledd-1">Eiendomsmeglerforetak.</article></article></li></ol></article><article class="legalP" id="paragraf-1-ledd-2">Forskriften omfatter IKT-systemer som er av betydning for foretakets virksomhet. For eksterne brukere av foretakets IKT-systemer skal det foreligge avtaler som sikrer at forskriftens krav til sikkerhet og dokumentasjon ivaretas.</article><article class="changesToParent">Endret ved <a href="forskrift/2015-12-17-1732">forskrifter 17 des 2015 nr. 1732</a>, <a href="forskrift/2019-02-15-147">15 feb 2019 nr. 147</a> (i kraft 1 april 2019), <a href="forskrift/2022-02-09-188">9 feb 2022 nr. 188</a>, <a href="forskrift/2022-02-18-315">18 feb 2022 nr. 315</a> (i kraft 1 mars 2022), <a href="forskrift/2025-06-27-1362">27 juni 2025 nr. 1362</a> (i kraft 1 juli 2025).</article></article><article class="legalArticle" data-lovdata-URL="SF/forskrift/2003-05-21-630/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Planlegging og organisering</span></h2><article class="legalP" id="paragraf-2-ledd-1">Foretaket skal fastsette overordnede mål, strategier og sikkerhetskrav for IKT-virksomheten. Det skal foreligge beskrivelse av den enkelte prosess og hvordan ansvaret for administrasjon, anskaffelse, utvikling, drift, systemvedlikehold, sikring av informasjon og avvikling utføres på en betryggende måte.</article><article class="legalP" id="paragraf-2-ledd-2">Foretaket skal ha retningslinjer som skal sikre at utkontraktert IKT-virksomhet oppfyller kravene i <a href="forskrift/2003-05-21-630/§12">§ 12</a>.</article><article class="legalP" id="paragraf-2-ledd-3">Det skal oppnevnes ansvarlige i foretaket for de ulike deler av IKT-virksomheten. Med ansvarlig menes en funksjon eller stilling.</article><article class="legalP" id="paragraf-2-ledd-4">Avtaler om utkontraktering av IKT-virksomhet og endringer i slike avtaler skal behandles av styret. Styret skal forelegges planer for utkontrakteringen, med risikovurdering, og en beskrivelse av hvordan foretaket skal sikre leveransen.</article><article class="changesToParent">Endret ved <a href="forskrift/2015-12-17-1732">forskrift 17 des 2015 nr. 1732</a>.</article></article><article class="legalArticle" data-lovdata-URL="SF/forskrift/2003-05-21-630/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Risikoanalyse</span></h2><article class="legalP" id="paragraf-3-ledd-1">Foretaket skal fastsette kriterier for akseptabel risiko forbundet med bruk av IKT-systemene.</article><article class="legalP" id="paragraf-3-ledd-2">Foretaket skal ha en dokumentert prosess for gjennomføring av risikoanalyser av IKT-virksomheten. Prosessen skal blant annet definere klare ansvarsforhold og omfatte oppfølging av tiltak som iverksettes som et resultat av den gjennomførte risikoanalysen.</article><article class="legalP" id="paragraf-3-ledd-3">Foretaket skal minst en gang årlig, eller ved endringer som har betydning for IKT-sikkerheten, gjennomføre risikoanalyser for å påse at risiko styres innenfor akseptable grenser i forhold til foretakets virksomhet. Resultatet av risikoanalysen skal dokumenteres.</article></article><article class="legalArticle" data-lovdata-URL="SF/forskrift/2003-05-21-630/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Kvalitet</span></h2><article class="legalP" id="paragraf-4-ledd-1">Foretaket skal fastsette kvalitetsmål for de enkelte deler av IKT-virksomheten knyttet opp mot foretakets øvrige mål. Foretaket skal ha dokumenterte prosedyrer for oppfølging av fastsatte kvalitetsmål.</article></article><article class="legalArticle" data-lovdata-URL="SF/forskrift/2003-05-21-630/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Sikkerhet</span></h2><article class="legalP" id="paragraf-5-ledd-1">Foretaket skal utarbeide prosedyrer som skal sikre beskyttelse av utstyr, systemer og informasjon av betydning for foretakets virksomhet, jf. <a href="forskrift/2003-05-21-630/§1">§ 1</a>, mot skader, misbruk, uautorisert adgang og endring, samt hærverk. Videre skal prosedyrene inneholde retningslinjer for tildeling, endring, sletting og kontroll med autorisasjon for tilgang til IKT-systemene. Kravene til IKT-sikkerhet skal så langt det er praktisk mulig være målbare.</article><article class="changesToParent">Endret ved forskrift <a href="forskrift/2022-02-18-315">18 feb 2022 nr. 315</a> (i kraft 1 mars 2022).</article></article><article class="legalArticle" data-lovdata-URL="SF/forskrift/2003-05-21-630/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Utvikling og anskaffelse</span></h2><article class="legalP" id="paragraf-6-ledd-1">Foretaket skal ha skriftlige prosedyrer for anskaffelse, utvikling, videreutvikling og testing av IKT-systemer. IKT-systemene skal ikke settes i ordinær drift før ansvarlig har godkjent dette.</article></article><article class="legalArticle" data-lovdata-URL="SF/forskrift/2003-05-21-630/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Systemvedlikehold</span></h2><article class="legalP" id="paragraf-7-ledd-1">Foretaket skal sikre at IKT-systemene vedlikeholdes og forvaltes på en måte som gir en stabil, planlagt og forutsigbar drift. Det skal foreligge dokumenterte prosedyrer for systemvedlikeholdet.</article></article><article class="legalArticle" data-lovdata-URL="SF/forskrift/2003-05-21-630/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Drift</span></h2><article class="legalP" id="paragraf-8-ledd-1">Drift av IKT-virksomheten skal være basert på dokumenterte prosedyrer, som sikrer fullstendig, rettidig og korrekt behandling og oppbevaring av data.</article><article class="legalP" id="paragraf-8-ledd-2">IKT-systemer skal ha dokumenterte driftsløsninger som sikrer en tilgjengelighet i tråd med foretakets dokumenterte krav. Det skal gjennomføres regelmessige analyser og tiltak for å motvirke avvik i IKT-systemene eller deres omgivelser, som påvirker oppnåelse av foretakets dokumenterte krav.</article><article class="legalP" id="paragraf-8-ledd-3">Foretaket skal teste og dokumentere at driften fungerer i henhold til foretakets dokumenterte krav.</article><article class="changesToParent">Endret ved <a href="forskrift/2015-12-17-1732">forskrift 17 des 2015 nr. 1732</a>.</article></article><article class="legalArticle" data-lovdata-URL="SF/forskrift/2003-05-21-630/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Avviks- og endringshåndtering</span></h2><article class="legalP" id="paragraf-9-ledd-1">Foretaket skal sikre at prosedyrer for avviks- og endringshåndtering foreligger og følges.</article><article class="legalP" id="paragraf-9-ledd-2">Prosedyrene for avvikshåndtering skal omfatte alle avvik som oppstår i driften av IKT-systemene. Avviksbehandlingen skal ha som formål å gjenopprette normal tilstand i IKT-virksomheten. Avviksbehandlingen skal identifisere årsaken til avvik, hindre gjentagelser og sikre forsvarlig og formell behandling av avviket. Avvikene skal dokumenteres. Prosedyrene for avvikshåndtering skal inneholde retningslinjer for eskalering.</article><article class="legalP" id="paragraf-9-ledd-3">Operasjonelle hendelser eller sikkerhetshendelser som medfører vesentlig reduksjon i funksjonalitet som følge av brudd på konfidensialitet (beskyttelse av data), integritet (sikring mot uautoriserte endringer) eller tilgjengelighet til IKT-systemer og/eller data skal uten ugrunnet opphold rapporteres til Finanstilsynet. Rapporteringen skal normalt omfatte hendelser som foretaket selv kategoriserer til alvorlighetsgrad svært alvorlig eller kritisk, men kan også omfatte andre avvik dersom disse avdekker spesielle sårbarheter i applikasjon, arkitektur, infrastruktur eller forsvarsverk. Foretak som nevnt i <a href="forskrift/2003-05-21-630/§1">§ 1</a> første ledd nr. 12<sup class="footnotereference" data-footnotereferencevalue="1" data-unique-footnote-counter="1">1</sup> (Eiendomsmeglerforetak) omfattes ikke av kravet til hendelsesrapportering.</article><article class="legalP" id="paragraf-9-ledd-4">Prosedyrene for endringshåndtering skal omfatte alle endringer som kan påvirke IKT-systemene og skal sikre forsvarlig, formell behandling og dokumentering av endringene. Foretaket skal sikre at prosedyrene for endringshåndtering gir en stabil, planlagt og forutsigbar drift.</article><article class="changesToParent">Endret ved <a href="forskrift/2009-09-23-1284">forskrifter 23 sep 2009 nr. 1284</a> (i kraft 1 des 2009), <a href="forskrift/2009-12-18-1726">18 des 2009 nr. 1726</a> (i kraft 21 des 2009), <a href="forskrift/2015-12-17-1732">17 des 2015 nr. 1732</a>, <a href="forskrift/2019-02-15-147">15 feb 2019 nr. 147</a> (i kraft 1 april 2019).</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Inkurie: skal vel være nr. 10 etter endring av ordlyd i § 1.</article></footer></article><article class="legalArticle" data-lovdata-URL="SF/forskrift/2003-05-21-630/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">(Opphevet)</span></h2><article class="changesToParent">Opphevet ved <a href="forskrift/2015-12-17-1732">forskrift 17 des 2015 nr. 1732</a>.</article></article><article class="legalArticle" data-lovdata-URL="SF/forskrift/2003-05-21-630/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Driftsavbrudd og kriseberedskap</span></h2><article class="legalP" id="paragraf-11-ledd-1">Foretaket skal ha en dokumentert kriseplan som skal iverksettes dersom IKT-driften ikke kan opprettholdes som følge av en krise. Med krise menes hendelser som forårsaker driftsavbrudd slik at foretakets IKT-drift ikke kan fortsette med normalt tilgjengelige ressurser.</article><article class="legalP" id="paragraf-11-ledd-2">Kriseplanen skal minst omfatte<ul class="defaultList"><li data-li-identifier="-" data-name="-"><article class="listArticle" id="paragraf-11-ledd-2-punkt-1"><article class="legalP" id="paragraf-11-ledd-2-punkt-1-ledd-1">oversikt over IKT-systemer som inngår i planen</article></article></li><li data-li-identifier="-" data-name="-"><article class="listArticle" id="paragraf-11-ledd-2-punkt-2"><article class="legalP" id="paragraf-11-ledd-2-punkt-2-ledd-1">beskrivelse av kriseløsningen</article></article></li><li data-li-identifier="-" data-name="-"><article class="listArticle" id="paragraf-11-ledd-2-punkt-3"><article class="legalP" id="paragraf-11-ledd-2-punkt-3-ledd-1">klare kriterier for oppstart av kriseløsningen</article></article></li><li data-li-identifier="-" data-name="-"><article class="listArticle" id="paragraf-11-ledd-2-punkt-4"><article class="legalP" id="paragraf-11-ledd-2-punkt-4-ledd-1">akseptabel lengde på et driftsavbrudd før kriseløsningen iverksettes</article></article></li><li data-li-identifier="-" data-name="-"><article class="listArticle" id="paragraf-11-ledd-2-punkt-5"><article class="legalP" id="paragraf-11-ledd-2-punkt-5-ledd-1">prosedyrer som inneholder de nødvendige aktiviteter for å gjenopprette IKT-driften</article></article></li><li data-li-identifier="-" data-name="-"><article class="listArticle" id="paragraf-11-ledd-2-punkt-6"><article class="legalP" id="paragraf-11-ledd-2-punkt-6-ledd-1">oversikt over ansvarsforhold og prosedyrer ved oppstart av kriseløsningen</article></article></li><li data-li-identifier="-" data-name="-"><article class="listArticle" id="paragraf-11-ledd-2-punkt-7"><article class="legalP" id="paragraf-11-ledd-2-punkt-7-ledd-1">informasjon til berørte ansatte, leverandører, kunder, offentlige myndigheter og media.</article></article></li></ul></article><article class="legalP" id="paragraf-11-ledd-3">Det skal minst en gang årlig gjennomføres opplæring, øvelse og testing av at kriseløsningen virker som forutsatt. Resultatet av testen skal dokumenteres.</article><article class="changesToParent">Endret ved <a href="forskrift/2015-12-17-1732">forskrift 17 des 2015 nr. 1732</a>.</article></article><article class="legalArticle" data-lovdata-URL="SF/forskrift/2003-05-21-630/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Utkontraktering</span></h2><article class="legalP" id="paragraf-12-ledd-1">Foretaket har ansvar for at IKT-virksomheten oppfyller alle krav som stilles etter denne forskrift. Dette gjelder også der hele eller deler av IKT-virksomheten er utkontraktert. Det skal foreligge en skriftlig avtale som sikrer dette. Avtalen må sikre at foretak under tilsyn også gis rett til å kontrollere, herunder revidere de av leverandørens aktiviteter som er knyttet til avtalen. Avtalen skal også sikre håndtering av taushetsbelagt informasjon.</article><article class="legalP" id="paragraf-12-ledd-2">Avtalen skal videre sikre at Finanstilsynet gis tilgang til opplysninger fra og tilsyn hos IKT-leverandøren der Finanstilsynet finner det nødvendig som et ledd i tilsynet med foretaket.</article><article class="legalP" id="paragraf-12-ledd-3">Foretaket skal sikre, i egen regi eller gjennom et formalisert samarbeid med andre foretak enn IKT-leverandøren, at organisasjonen besitter tilstrekkelig kompetanse til å forvalte utkontrakteringsavtalen.</article><article class="changesToParent">Endret ved <a href="forskrift/2009-12-18-1726">forskrifter 18 des 2009 nr. 1726</a> (i kraft 21 des 2009), <a href="forskrift/2015-12-17-1732">17 des 2015 nr. 1732</a>.</article></article><article class="legalArticle" data-lovdata-URL="SF/forskrift/2003-05-21-630/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Dokumentasjon</span></h2><article class="legalP" id="paragraf-13-ledd-1">Det skal foreligge en samlet oppdatert oversikt over organisasjon, utstyr, IKT-systemer og vesentlige forhold i IKT-virksomheten. Det skal foreligge oppdatert dokumentasjon av det enkelte IKT-system som er av betydning for foretakets virksomhet og som dokumenterer at forskriftens krav er oppfylt til enhver tid.</article></article><article class="legalArticle" data-lovdata-URL="SF/forskrift/2003-05-21-630/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Dispensasjon</span></h2><article class="legalP" id="paragraf-14-ledd-1">Finanstilsynet kan gi dispensasjon fra forskriften eller deler av denne.</article><article class="changesToParent">Endret ved <a href="forskrift/2009-12-18-1726">forskrift 18 des 2009 nr. 1726</a> (i kraft 21 des 2009).</article></article><article class="legalArticle" data-lovdata-URL="SF/forskrift/2003-05-21-630/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Ikrafttredelse</span></h2><article class="legalP" id="paragraf-15-ledd-1">Forskriften trer i kraft 1. august 2003. Samtidig oppheves <a href="forskrift/1992-12-16-1157">forskrift av 16. desember 1992 nr. 1157</a> om bruk av informasjonsteknologi (IT). Finanstilsynet kan gi utsettelse med å oppfylle krav i forskriften.</article><article class="changesToParent">Endret ved <a href="forskrift/2009-12-18-1726">forskrift 18 des 2009 nr. 1726</a> (i kraft 21 des 2009).</article></article></main></body></html>