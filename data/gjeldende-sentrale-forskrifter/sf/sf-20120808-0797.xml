<!DOCTYPE html><html lang="no"><head><title>Forskrift om infrastruktur for geografisk informasjon (geodataforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2012-08-08-797</dd><dt class="dokid">DokumentID</dt><dd class="dokid">SF/forskrift/2012-08-08-797</dd><dt class="ministry">Departement</dt><dd class="ministry"><ul><li>Kommunal- og distriktsdepartementet</li></ul></dd><dt class="subunit">Etat</dt><dd class="subunit"><ul><li>Planavd.</li></ul></dd><dt class="publishedIn">Publisert i</dt><dd class="publishedIn">I 2012 hefte 10</dd><dt class="dateInForce">I kraft fra</dt><dd class="dateInForce">2012-08-08</dd><dt class="lastChangeInForce">Ikrafttredelse av siste endring</dt><dd class="lastChangeInForce">2024-12-12</dd><dt class="lastChangedBy">Sist endret ved</dt><dd class="lastChangedBy"><a href="forskrift/2024-12-12-3070">forskrift/2024-12-12-3070</a></dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2010-09-03-1247">forskrift/2010-09-03-1247</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/2010-09-03-56/§2">lov/2010-09-03-56/§2</a></li><li><a href="lov/2010-09-03-56/§3">lov/2010-09-03-56/§3</a></li><li><a href="lov/2010-09-03-56/§4">lov/2010-09-03-56/§4</a></li><li><a href="lov/2010-09-03-56/§5">lov/2010-09-03-56/§5</a></li><li><a href="lov/2010-09-03-56/§6">lov/2010-09-03-56/§6</a></li><li><a href="lov/2010-09-03-56/§7">lov/2010-09-03-56/§7</a></li><li><a href="lov/2010-09-03-56/§8">lov/2010-09-03-56/§8</a></li><li><a href="lov/2010-09-03-56/§9">lov/2010-09-03-56/§9</a></li><li><a href="lov/2010-09-03-56/§10">lov/2010-09-03-56/§10</a></li></ul></dd><dt class="dateOfPublication">Kunngjort</dt><dd class="dateOfPublication">2012-08-10 14:30</dd><dt class="lastupdated">Rettet</dt><dd class="lastupdated">2021-01-15 (EØS-henvisningsfeltet)</dd><dt class="titleShort">Korttittel</dt><dd class="titleShort">Geodataforskriften</dd><dt class="title">Tittel</dt><dd class="title">Forskrift om infrastruktur for geografisk informasjon (geodataforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Miljøverndepartementet (nå Kommunal- og moderniseringsdepartementet) 8. august 2012 med hjemmel i <a href="lov/2010-09-03-56">lov 3. september 2010 nr. 56</a> om infrastruktur for geografisk informasjon (geodataloven) <a href="lov/2010-09-03-56/§2">§ 2</a>, <a href="lov/2010-09-03-56/§3">§ 3</a>, <a href="lov/2010-09-03-56/§4">§ 4</a>, <a href="lov/2010-09-03-56/§5">§ 5</a>, <a href="lov/2010-09-03-56/§6">§ 6</a>, <a href="lov/2010-09-03-56/§7">§ 7</a>, <a href="lov/2010-09-03-56/§8">§ 8</a>, <a href="lov/2010-09-03-56/§9">§ 9</a> og <a href="lov/2010-09-03-56/§10">§ 10</a>. <br /><strong>EØS-henvisninger:</strong> EØS-avtalen vedlegg XX nr. 1j (direktiv <a href="eu/32007l0002">2007/2/EF</a> endret ved forordning <a href="eu/32019r1010">(EU) 2019/1010</a>), nr. 1ja (forordning <a href="eu/32008r1205*">(EF) nr. 1205/2008</a>), nr. 1jb (beslutning (EU) <a href="eu/32019d1372">2019/1372</a>), nr. 1jc (forordning <a href="eu/32009r0976">(EF) nr. 976/2009</a> endret ved forordning <a href="eu/32010r1088">(EU) nr. 1088/2010</a> og forordning <a href="eu/32014r1311">(EU) nr. 1311/2014</a>), nr. 1jd (forordning <a href="eu/32010r0268">(EU) nr. 268/2010</a>) og nr. 1je (forordning <a href="eu/32010r1089">(EU) nr. 1089/2010</a> endret ved forordning <a href="eu/32011r0102">(EU) nr. 102/2011</a>, forordning <a href="eu/32013r1253">(EU) nr. 1253/2013</a>, forordning <a href="eu/32014r1312">(EU) nr. 1312/2014</a> og forordning <a href="eu/32023r2431">(EU) 2023/2431</a>). <br /><strong>Endret</strong> ved forskrifter <a href="forskrift/2014-11-11-1421">11 nov 2014 nr. 1421</a>, <a href="forskrift/2016-02-23-185">23 feb 2016 nr. 185</a>, <a href="forskrift/2020-06-08-1162">8 juni 2020 nr. 1162</a>, <a href="forskrift/2024-12-12-3070">12 des 2024 nr. 3070</a>. <br /> <strong>Rettet</strong> 15.01.2021 (EØS-henvisningsfeltet).</dd><dt class="refid">RefID</dt><dd class="refid">forskrift/2012-08-08-797</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om infrastruktur for geografisk informasjon (geodataforskriften)</a><ul class="tocSubUl"><li><a href="#paragraf-1">§ 1. Hvem forskriften gjelder</a></li><li><a href="#paragraf-2">§ 2. Hva forskriften gjelder</a></li><li><a href="#paragraf-3">§ 3. Definisjoner</a></li><li><a href="#paragraf-4">§ 4. Nasjonal geodatakoordinator</a></li><li><a href="#paragraf-5">§ 5. Metadata</a></li><li><a href="#paragraf-6">§ 6. Harmonisering og samvirkningsevne</a></li><li><a href="#paragraf-7">§ 7. Nettjenester</a></li><li><a href="#paragraf-8">§ 8. Nasjonal geoportal</a></li><li><a href="#paragraf-9">§ 9. Tilgang til geodatatjenester</a></li><li><a href="#paragraf-10">§ 10. Begrensninger i tilgangen</a></li><li><a href="#paragraf-11">§ 11. Deling av geodata og geodatatjenester mellom deltakende virksomheter</a></li><li><a href="#paragraf-12">§ 12. Deling av geodata og geodatatjenester med institusjoner i andre land</a></li><li><a href="#paragraf-13">§ 13. Koordinering og samarbeid om infrastrukturen</a></li><li><a href="#paragraf-14">§ 14. Kontroll og rapportering</a></li><li><a href="#paragraf-15">§ 15. Gjennomføringsfrister</a></li><li><a href="#paragraf-16">§ 16. Ikraftsetting</a></li></ul></li></ul></dd></dl></header><main class="documentBody" data-lovdata-URL="SF/forskrift/2012-08-08-797" id="dokument"><h1>Forskrift om infrastruktur for geografisk informasjon (geodataforskriften)</h1><article class="legalArticle" data-lovdata-URL="SF/forskrift/2012-08-08-797/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Hvem forskriften gjelder</span></h2><article class="legalP" id="paragraf-1-ledd-1">Forskriften gjelder deltakende virksomheter etter <a href="lov/2010-09-03-56/§4">geodataloven § 4</a> første ledd. Jordskifterettene regnes som deltakende virksomheter.</article><article class="legalP" id="paragraf-1-ledd-2"><a href="forskrift/2012-08-08-797/§5">§ 5</a>, <a href="forskrift/2012-08-08-797/§6">§ 6</a>, <a href="forskrift/2012-08-08-797/§13">§ 13</a> og <a href="forskrift/2012-08-08-797/§14">§ 14</a> gjelder også virksomheter som har offentlig ansvar, utfører offentlige oppgaver eller yter offentlige tjenester knyttet til miljøet, og som er under tilsyn av noen som nevnt i <a href="lov/2010-09-03-56/§4">geodataloven § 4</a> første ledd bokstav a, b eller c.</article><article class="legalP" id="paragraf-1-ledd-3">Forskriften gjelder ikke Stortinget, Stortingets organer eller andre domstoler enn jordskifterettene.</article></article><article class="legalArticle" data-lovdata-URL="SF/forskrift/2012-08-08-797/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Hva forskriften gjelder</span></h2><article class="legalP" id="paragraf-2-ledd-1">Forskriften gjelder virksomhetens geodatasett som er nødvendige for virksomhetens offentlige oppgaver, og tilhørende geodatatjenester, og omfatter:<ol class="defaultList" type="1"><li data-name="1." value="1"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">koordinatbasert referansesystem</article></article></li><li data-name="2." value="2"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">geografiske rutenettsystemer</article></article></li><li data-name="3." value="3"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">stedsnavn</article></article></li><li data-name="4." value="4"><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1">administrative enheter</article></article></li><li data-name="5." value="5"><article class="listArticle" id="paragraf-2-ledd-1-punkt-5"><article class="legalP" id="paragraf-2-ledd-1-punkt-5-ledd-1">adresser</article></article></li><li data-name="6." value="6"><article class="listArticle" id="paragraf-2-ledd-1-punkt-6"><article class="legalP" id="paragraf-2-ledd-1-punkt-6-ledd-1">eiendomsteiger</article></article></li><li data-name="7." value="7"><article class="listArticle" id="paragraf-2-ledd-1-punkt-7"><article class="legalP" id="paragraf-2-ledd-1-punkt-7-ledd-1">transportnett</article></article></li><li data-name="8." value="8"><article class="listArticle" id="paragraf-2-ledd-1-punkt-8"><article class="legalP" id="paragraf-2-ledd-1-punkt-8-ledd-1">hydrografi</article></article></li><li data-name="9." value="9"><article class="listArticle" id="paragraf-2-ledd-1-punkt-9"><article class="legalP" id="paragraf-2-ledd-1-punkt-9-ledd-1">vernede områder</article></article></li><li data-name="10." value="10"><article class="listArticle" id="paragraf-2-ledd-1-punkt-10"><article class="legalP" id="paragraf-2-ledd-1-punkt-10-ledd-1">høyde</article></article></li><li data-name="11." value="11"><article class="listArticle" id="paragraf-2-ledd-1-punkt-11"><article class="legalP" id="paragraf-2-ledd-1-punkt-11-ledd-1">arealdekke</article></article></li><li data-name="12." value="12"><article class="listArticle" id="paragraf-2-ledd-1-punkt-12"><article class="legalP" id="paragraf-2-ledd-1-punkt-12-ledd-1">ortofoto</article></article></li><li data-name="13." value="13"><article class="listArticle" id="paragraf-2-ledd-1-punkt-13"><article class="legalP" id="paragraf-2-ledd-1-punkt-13-ledd-1">geologi</article></article></li><li data-name="14." value="14"><article class="listArticle" id="paragraf-2-ledd-1-punkt-14"><article class="legalP" id="paragraf-2-ledd-1-punkt-14-ledd-1">statistiske enheter</article></article></li><li data-name="15." value="15"><article class="listArticle" id="paragraf-2-ledd-1-punkt-15"><article class="legalP" id="paragraf-2-ledd-1-punkt-15-ledd-1">bygninger</article></article></li><li data-name="16." value="16"><article class="listArticle" id="paragraf-2-ledd-1-punkt-16"><article class="legalP" id="paragraf-2-ledd-1-punkt-16-ledd-1">jordarter</article></article></li><li data-name="17." value="17"><article class="listArticle" id="paragraf-2-ledd-1-punkt-17"><article class="legalP" id="paragraf-2-ledd-1-punkt-17-ledd-1">arealbruk</article></article></li><li data-name="18." value="18"><article class="listArticle" id="paragraf-2-ledd-1-punkt-18"><article class="legalP" id="paragraf-2-ledd-1-punkt-18-ledd-1">menneskers helse og sikkerhet</article></article></li><li data-name="19." value="19"><article class="listArticle" id="paragraf-2-ledd-1-punkt-19"><article class="legalP" id="paragraf-2-ledd-1-punkt-19-ledd-1">allmennyttige og offentlige tjenester</article></article></li><li data-name="20." value="20"><article class="listArticle" id="paragraf-2-ledd-1-punkt-20"><article class="legalP" id="paragraf-2-ledd-1-punkt-20-ledd-1">anlegg for miljøovervåking</article></article></li><li data-name="21." value="21"><article class="listArticle" id="paragraf-2-ledd-1-punkt-21"><article class="legalP" id="paragraf-2-ledd-1-punkt-21-ledd-1">produksjons- og industrianlegg</article></article></li><li data-name="22." value="22"><article class="listArticle" id="paragraf-2-ledd-1-punkt-22"><article class="legalP" id="paragraf-2-ledd-1-punkt-22-ledd-1">anlegg for landbruk og akvakultur</article></article></li><li data-name="23." value="23"><article class="listArticle" id="paragraf-2-ledd-1-punkt-23"><article class="legalP" id="paragraf-2-ledd-1-punkt-23-ledd-1">befolkningsfordeling</article></article></li><li data-name="24." value="24"><article class="listArticle" id="paragraf-2-ledd-1-punkt-24"><article class="legalP" id="paragraf-2-ledd-1-punkt-24-ledd-1">rapporteringsenheter og områder med særlig forvaltning eller restriksjoner</article></article></li><li data-name="25." value="25"><article class="listArticle" id="paragraf-2-ledd-1-punkt-25"><article class="legalP" id="paragraf-2-ledd-1-punkt-25-ledd-1">områder med naturbetingede farer</article></article></li><li data-name="26." value="26"><article class="listArticle" id="paragraf-2-ledd-1-punkt-26"><article class="legalP" id="paragraf-2-ledd-1-punkt-26-ledd-1">atmosfæriske forhold</article></article></li><li data-name="27." value="27"><article class="listArticle" id="paragraf-2-ledd-1-punkt-27"><article class="legalP" id="paragraf-2-ledd-1-punkt-27-ledd-1">meteorologiske geografiske forhold</article></article></li><li data-name="28." value="28"><article class="listArticle" id="paragraf-2-ledd-1-punkt-28"><article class="legalP" id="paragraf-2-ledd-1-punkt-28-ledd-1">oseanografiske geografiske forhold</article></article></li><li data-name="29." value="29"><article class="listArticle" id="paragraf-2-ledd-1-punkt-29"><article class="legalP" id="paragraf-2-ledd-1-punkt-29-ledd-1">havområder</article></article></li><li data-name="30." value="30"><article class="listArticle" id="paragraf-2-ledd-1-punkt-30"><article class="legalP" id="paragraf-2-ledd-1-punkt-30-ledd-1">biogeografiske områder</article></article></li><li data-name="31." value="31"><article class="listArticle" id="paragraf-2-ledd-1-punkt-31"><article class="legalP" id="paragraf-2-ledd-1-punkt-31-ledd-1">habitater og biotoper</article></article></li><li data-name="32." value="32"><article class="listArticle" id="paragraf-2-ledd-1-punkt-32"><article class="legalP" id="paragraf-2-ledd-1-punkt-32-ledd-1">artsfordeling</article></article></li><li data-name="33." value="33"><article class="listArticle" id="paragraf-2-ledd-1-punkt-33"><article class="legalP" id="paragraf-2-ledd-1-punkt-33-ledd-1">energiressurser</article></article></li><li data-name="34." value="34"><article class="listArticle" id="paragraf-2-ledd-1-punkt-34"><article class="legalP" id="paragraf-2-ledd-1-punkt-34-ledd-1">mineralressurser.</article></article></li></ol></article><article class="legalP" id="paragraf-2-ledd-2">Forskriften gjelder også geodatasett som inngår i det offentlige kartgrunnlaget og kommunalt planregister, jf. plan- og <a href="lov/2008-06-27-71/§2-1">bygningsloven § 2-1</a> og <a href="lov/2008-06-27-71/§2-2">§ 2-2</a>.</article><article class="legalP" id="paragraf-2-ledd-3">Finnes det flere utgaver av et geodatasett, gjelder forskriften den utgaven som de andre kan avledes av.</article><article class="legalP" id="paragraf-2-ledd-4">Geodatasett som andre enn deltakende virksomheter eller virksomheter etter <a href="forskrift/2012-08-08-797/§1">§ 1</a> andre ledd har immaterielle rettigheter til, omfattes bare når det foreligger avtale om det.</article><article class="legalP" id="paragraf-2-ledd-5">Forskriften gjelder ikke geodatasett som er merket eller skal merkes etter sikkerhetsloven § 11 og § 12.</article></article><article class="legalArticle" data-lovdata-URL="SF/forskrift/2012-08-08-797/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">I forskriften menes med<ol class="defaultList" type="a"><li data-name="a." value="1"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1"><i>geodata:</i> data i elektronisk form med direkte eller indirekte referanse til et bestemt sted eller geografisk område</article></article></li><li data-name="b." value="2"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1"><i>geodatasett:</i> identifiserbar samling av geodata</article></article></li><li data-name="c." value="3"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1"><i>geodatatjeneste:</i> operasjoner som kan utføres ved å opprette en forbindelse ved hjelp av et dataprogram, på geodata i geodatasett eller på tilknyttede metadata</article></article></li><li data-name="d." value="4"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1"><i>geografisk objekt:</i> abstrakt representasjon av et virkelig fenomen knyttet til et bestemt sted eller geografisk område</article></article></li><li data-name="e." value="5"><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1"><i>infrastruktur for geografisk informasjon:</i> fundament for tilgang til og anvendelse av geodata</article></article></li><li data-name="f." value="6"><article class="listArticle" id="paragraf-3-ledd-1-punkt-6"><article class="legalP" id="paragraf-3-ledd-1-punkt-6-ledd-1"><i>metadata:</i> informasjon som beskriver geodatasett og geodatatjenester, og som gjør det mulig å finne fram til, liste opp og bruke geodata.</article></article></li></ol></article></article><article class="legalArticle" data-lovdata-URL="SF/forskrift/2012-08-08-797/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Nasjonal geodatakoordinator</span></h2><article class="legalP" id="paragraf-4-ledd-1">Statens kartverk er nasjonal geodatakoordinator.</article></article><article class="legalArticle" data-lovdata-URL="SF/forskrift/2012-08-08-797/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Metadata</span></h2><article class="legalP" id="paragraf-5-ledd-1">Deltakende virksomheter og virksomheter etter <a href="forskrift/2012-08-08-797/§1">§ 1</a> andre ledd skal framstille og oppdatere metadata for geodatasett og tilhørende geodatatjenester. Metadataene skal publiseres gjennom den nasjonale geodataportalen, jf. <a href="forskrift/2012-08-08-797/§8">§ 8</a>.</article><article class="legalP" id="paragraf-5-ledd-2">EØS-avtalen vedlegg XX nr. 1ja (forordning <a href="eu/32008r1205*">(EF) nr. 1205/2008</a>) om gjennomføring av direktiv <a href="eu/32007l0002">2007/2/EF</a> med hensyn til metadata gjelder som forskrift med de tilpasninger som følger av vedlegg XX, protokoll 1 til avtalen og avtalen for øvrig. Kravene gjelder geodatasett og geodatatjenester etter <a href="forskrift/2012-08-08-797/§2">§ 2</a> første ledd. Kravene gjelder for kommuner og fylkeskommuner når de etter annen lov eller forskrift har plikt til å samle inn eller formidle slike geodata.</article></article><article class="legalArticle" data-lovdata-URL="SF/forskrift/2012-08-08-797/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Harmonisering og samvirkningsevne</span></h2><article class="legalP" id="paragraf-6-ledd-1">Deltakende virksomheter og virksomheter etter <a href="forskrift/2012-08-08-797/§1">§ 1</a> andre ledd skal sørge for at geodatasett og tilhørende geodatatjenester kan virke sammen med andre geodatasett og geodatatjenester uten gjentatte manuelle inngrep, slik at verdien av geodatasettene og geodatatjenestene økes. Dette kan gjøres ved tilpasning eller gjennom omformingstjenester.</article><article class="legalP" id="paragraf-6-ledd-2"><a href="avtale/avt-1992-05-02-1-v20">EØS-avtalen vedlegg XX</a> nr. 1je (forordning <a href="eu/32010r1089">(EU) nr. 1089/2010</a>) om gjennomføring av direktiv <a href="eu/32007l0002">2007/2/EF</a> med hensyn til samvirkningsevnen til geodatasett og -tjenester med endringer (forordning <a href="eu/32011r0102">(EU) nr. 102/2011</a>, forordning <a href="eu/32013r1253">(EU) nr. 1253/2013</a>, forordning <a href="eu/32014r1312">(EU) nr. 1312/2014</a> og forordning <a href="eu/32023r2431">(EU) 2023/2431</a>) gjelder som forskrift med de tilpasninger som følger av <a href="avtale/avt-1992-05-02-1-v20">vedlegg XX</a>, protokoll 1 til avtalen og avtalen for øvrig. Kravene gjelder geodatasett og tilhørende geodatatjenester etter <a href="forskrift/2012-08-08-797/§2">§ 2</a> første ledd. Kravene gjelder for kommuner og fylkeskommuner når de etter annen lov eller forskrift har plikt til å samle inn eller formidle slike geodata.</article><article class="changesToParent">Endret ved <a href="forskrift/2014-11-11-1421">forskrifter 11 nov 2014 nr. 1421</a>, <a href="forskrift/2016-02-23-185">23 feb 2016 nr. 185</a>, <a href="forskrift/2024-12-12-3070">12 des 2024 nr. 3070</a>.</article></article><article class="legalArticle" data-lovdata-URL="SF/forskrift/2012-08-08-797/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Nettjenester</span></h2><article class="legalP" id="paragraf-7-ledd-1">Deltakende virksomheter skal for geodatasett og geodatatjenester etter <a href="forskrift/2012-08-08-797/§2">§ 2</a> første ledd, opprette og drive et nett av følgende tjenester:<ol class="defaultList" type="a"><li data-name="a." value="1"><article class="listArticle" id="paragraf-7-ledd-1-punkt-1"><article class="legalP" id="paragraf-7-ledd-1-punkt-1-ledd-1">søketjenester som gjør det mulig å søke etter geodatasett og geodatatjenester og vise metadata</article></article></li><li data-name="b." value="2"><article class="listArticle" id="paragraf-7-ledd-1-punkt-2"><article class="legalP" id="paragraf-7-ledd-1-punkt-2-ledd-1">visningstjenester som gjør det mulig å vise geodatasett med forklarende informasjon og tilhørende metadata</article></article></li><li data-name="c." value="3"><article class="listArticle" id="paragraf-7-ledd-1-punkt-3"><article class="legalP" id="paragraf-7-ledd-1-punkt-3-ledd-1">nedlastningstjenester som gjør det mulig å laste ned eller få direkte tilgang til kopier av hele eller deler av geodatasett</article></article></li><li data-name="d." value="4"><article class="listArticle" id="paragraf-7-ledd-1-punkt-4"><article class="legalP" id="paragraf-7-ledd-1-punkt-4-ledd-1">omformingstjenester som gjør det mulig å omdanne geodatasett slik at de kan virke sammen med andre geodata</article></article></li><li data-name="e." value="5"><article class="listArticle" id="paragraf-7-ledd-1-punkt-5"><article class="legalP" id="paragraf-7-ledd-1-punkt-5-ledd-1">tjenester som gjør det mulig å aktivere geodatatjenester.</article></article></li></ol></article><article class="legalP" id="paragraf-7-ledd-2">EØS-avtalen vedlegg XX nr. 1jc (forordning <a href="eu/32009r0976">(EF) nr. 976/2009</a>) om gjennomføring av direktiv <a href="eu/32007l0002">2007/2/EF</a> med hensyn til nettjenester med endringer (forordning <a href="eu/32010r1088">(EU) nr. 1088/2010</a> og forordning <a href="eu/32014r1311">(EU) nr. 1311/2014</a>) gjelder som forskrift med de tilpasninger som følger av vedlegg XX, protokoll 1 til avtalen og avtalen for øvrig. Omformingstjenestene skal kombineres med de andre nettjenestene slik at de kan virke sammen, jf. <a href="forskrift/2012-08-08-797/§6">§ 6</a>.</article><article class="legalP" id="paragraf-7-ledd-3">Bestemmelsen gjelder for kommuner og fylkeskommuner når de etter annen lov eller forskrift har plikt til å samle inn eller formidle geodata som nevnt i <a href="forskrift/2012-08-08-797/§2">§ 2</a> første ledd.</article><article class="changesToParent">Endret ved <a href="forskrift/2016-02-23-185">forskrift 23 feb 2016 nr. 185</a>.</article></article><article class="legalArticle" data-lovdata-URL="SF/forskrift/2012-08-08-797/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Nasjonal geoportal</span></h2><article class="legalP" id="paragraf-8-ledd-1">Statens kartverk skal tilby en geoportal med søke- og visningsfunksjoner til bruk for allmennheten. Portalen skal gi tilgang til geodatasett, metadata og nettjenester.</article><article class="legalP" id="paragraf-8-ledd-2">Geodatasett og geodatatjenester som oppfyller kravene i <a href="forskrift/2012-08-08-797/§5">§ 5</a>, <a href="forskrift/2012-08-08-797/§6">§ 6</a> og <a href="forskrift/2012-08-08-797/§7">§ 7</a> kan etter avtale med Statens kartverk kobles til geoportalen. I slike tilfeller gjelder <a href="forskrift/2012-08-08-797/§9">§ 9</a> til <a href="forskrift/2012-08-08-797/§14">§ 14</a> tilsvarende.</article></article><article class="legalArticle" data-lovdata-URL="SF/forskrift/2012-08-08-797/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Tilgang til geodatatjenester</span></h2><article class="legalP" id="paragraf-9-ledd-1">Nettjenestene skal være tilgjengelige for allmennheten via Internett eller andre elektroniske kommunikasjonstjenester. Søketjenester og visningstjenester skal være gratis tilgjengelige for allmennheten. Data som er gratis tilgjengelige gjennom visningstjenester, kan være i en form som hindrer viderebruk i næringsvirksomhet.</article><article class="legalP" id="paragraf-9-ledd-2">Visningstjenester for bruk i næringsvirksomhet og andre geodatatjenester kan gjøres tilgjengelige mot betaling. Når det kreves betaling, skal tjenester for elektronisk handel være tilgjengelige.</article><article class="legalP" id="paragraf-9-ledd-3">Tilgang til geodatatjenester kan gjøres avhengig av at brukeren aksepterer vilkår for betaling, bruk og viderebruk. Avgjørelse om å nekte tilgang fordi gjeldende vilkår ikke aksepteres, kan ikke påklages.</article></article><article class="legalArticle" data-lovdata-URL="SF/forskrift/2012-08-08-797/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Begrensninger i tilgangen</span></h2><article class="legalP" id="paragraf-10-ledd-1">Tilgang til geodatasett og geodatatjenester skal ikke gis i strid med lovpålagt taushetsplikt.</article><article class="legalP" id="paragraf-10-ledd-2">Bestemmelsene om unntak fra innsynsrett i offentleglova gjelder tilsvarende for offentlig tilgang til geodatasett og geodatatjenester gjennom visningstjenester, nedlastingstjenester, omformingstjenester og aktiveringstjenester og tilhørende tjenester for elektronisk handel. Slik tilgang kan også begrenses av hensyn til<ol class="defaultList" type="a"><li data-name="a." value="1"><article class="listArticle" id="paragraf-10-ledd-2-punkt-1"><article class="legalP" id="paragraf-10-ledd-2-punkt-1-ledd-1">personvernet</article></article></li><li data-name="b." value="2"><article class="listArticle" id="paragraf-10-ledd-2-punkt-2"><article class="legalP" id="paragraf-10-ledd-2-punkt-2-ledd-1">den som har lagt fram den aktuelle informasjonen uten å være rettslig forpliktet til det, med mindre vedkommende gir samtykke til at informasjonen utleveres</article></article></li><li data-name="c." value="3"><article class="listArticle" id="paragraf-10-ledd-2-punkt-3"><article class="legalP" id="paragraf-10-ledd-2-punkt-3-ledd-1">vernet av miljøet som informasjonen gjelder</article></article></li><li data-name="d." value="4"><article class="listArticle" id="paragraf-10-ledd-2-punkt-4"><article class="legalP" id="paragraf-10-ledd-2-punkt-4-ledd-1">immaterielle rettigheter.</article></article></li></ol></article><article class="legalP" id="paragraf-10-ledd-3">Adgangen til å begrense tilgangen etter andre ledd gjelder også for søketjenester når unntaket er begrunnet i hensynet til internasjonale forbindelser, offentlig sikkerhet eller nasjonalt forsvar.</article><article class="legalP" id="paragraf-10-ledd-4">Selv om det er adgang til å begrense tilgangen etter andre og tredje ledd, skal den virksomheten som driver nettjenesten vurdere om det skal gis hel eller delvis tilgang. Allmennhetens interesse av tilgang skal avveies mot interessen som ivaretas ved begrensninger i eller vilkår for slik tilgang. Begrensninger som gjelder tilgang til informasjon om utslipp til miljøet kan kun gjøres gjeldende etter andre ledd av hensyn til internasjonale forbindelser, offentlig sikkerhet, nasjonalt forsvar eller immaterielle rettigheter.</article><article class="legalP" id="paragraf-10-ledd-5">Adgangen til å begrense tilgangen etter andre og tredje ledd, begrenser ikke allmennhetens rett til innsyn etter offentleglova og annen lovbestemt rett til innsyn.</article></article><article class="legalArticle" data-lovdata-URL="SF/forskrift/2012-08-08-797/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Deling av geodata og geodatatjenester mellom deltakende virksomheter</span></h2><article class="legalP" id="paragraf-11-ledd-1">Tiltak for deling av data etter <a href="lov/2010-09-03-56/§6">geodataloven § 6</a> skal ikke føre til praktiske hindringer for tilgang til geodata og geodatatjenester på brukerstedet. Deltakende virksomheter skal gi hverandre bruksrett til geodatasett og tilhørende geodatatjenester. Bruksretten omfatter alle former for bruk i egen virksomhet og virksomhetens utadrettede informasjons- og veiledningsarbeid. Deltakende virksomheter skal ha teknisk mulighet til å koble geodata og geodatatjenester til den geografiske infrastrukturen.</article><article class="legalP" id="paragraf-11-ledd-2">Deltakende virksomheter kan for sine offentlige oppgaver gi en underleverandør tilgang til geodata og geodatatjenester som de selv har bruksrett til. Underleverandøren erverver ingen rettigheter til geodata eller geodatatjenester.</article><article class="legalP" id="paragraf-11-ledd-3">Deltakende virksomheter skal betale et årlig vederlag for bruksretten. Vederlaget skal fastsettes på grunnlag av nytteverdien hver virksomhet har av å dele geodata og geodatatjenester, sett i forhold til nytteverdien for de andre deltakende virksomhetene.</article><article class="legalP" id="paragraf-11-ledd-4">Deltakende virksomheter kan begrense deling som kan sette behandling av saker ved domstolene, offentlig sikkerhet, nasjonalt forsvar eller internasjonale forbindelser i fare.</article><article class="legalP" id="paragraf-11-ledd-5">Miljøverndepartementet kan fastsette vilkår for bruk og viderebruk, de årlige vederlagene og tilbakebetalingen mellom de deltakende virksomhetene, og gi andre pålegg om deling av geodata og geodatatjenester. Slike pålegg kan ikke påklages.</article></article><article class="legalArticle" data-lovdata-URL="SF/forskrift/2012-08-08-797/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Deling av geodata og geodatatjenester med institusjoner i andre land</span></h2><article class="legalP" id="paragraf-12-ledd-1">Deltakende virksomheter skal gi EU- og EØS-institusjoner, offentlig forvaltning og andre institusjoner som utfører offentlige forvaltningsoppgaver i andre EØS-stater, tilgang til geodatasett og geodatatjenester etter <a href="forskrift/2012-08-08-797/§2">§ 2</a> første ledd for utføring av oppgaver som kan påvirke miljøet. Tilgang skal gis via nettjenestene nevnt i <a href="forskrift/2012-08-08-797/§7">§ 7</a>. Avtale om eller tillatelse til slik tilgang kan inngås av berørte deltakende virksomheter selv eller av Statens kartverk med hjemmel i <a href="lov/2010-09-03-56/§7">geodataloven § 7</a> første ledd. Avtale eller tillatelse som vedrører EU- og EØS-institusjoner skal være i samsvar med kravene i fjerde ledd.</article><article class="legalP" id="paragraf-12-ledd-2">Bestemmelsen gjelder tilsvarende overfor institusjoner opprettet ved internasjonale avtaler som Norge og EU er parter i, og for tilgang til nettjenestene via den felleseuropeiske geoportalen INSPIRE.</article><article class="legalP" id="paragraf-12-ledd-3">Bestemmelsen gjelder for kommuner og fylkeskommuner når de etter annen lov eller forskrift har plikt til å samle inn eller formidle geodata som nevnt i <a href="forskrift/2012-08-08-797/§2">§ 2</a> første ledd.</article><article class="legalP" id="paragraf-12-ledd-4">EØS-avtalen vedlegg XX nr. 1jd (forordning <a href="eu/32010r0268">(EU) nr. 268/2010</a>) om gjennomføring av direktiv <a href="eu/32007l0002">2007/2/EF</a> med hensyn til Fellesskapets institusjoners og organers tilgang til medlemsstatenes geodatasett og -tjenester på harmoniserte vilkår, gjelder som forskrift med de tilpasninger som følger av vedlegg XX, protokoll 1 til avtalen og avtalen for øvrig.</article><article class="legalP" id="paragraf-12-ledd-5">Det kan med hjemmel i lov knyttes vilkår til bruken av geodata og geodatatjenester. Eventuell betaling skal settes så lavt som mulig og ikke overstige en forholdsmessig andel av kostnadene ved innsamling, produksjon, reproduksjon, formidling og en rimelig avkastning på investeringen. Deltakende virksomheter kan ikke kreve betaling for geodata og geodatatjenester som leveres til EØS-institusjoner for å oppfylle EØS-avtalens rapporteringsplikter knyttet til miljøet. <a href="forskrift/2012-08-08-797/§11">§ 11</a> gjelder ellers så langt den passer.</article><article class="legalP" id="paragraf-12-ledd-6">Dersom Statens kartverk har inngått avtale om datadeling med institusjoner i andre land, skal berørte deltakende virksomheter snarest informeres. Tilsvarende skal deltakende virksomheter som inngår slik avtale, informere Statens kartverk.</article><article class="legalP" id="paragraf-12-ledd-7">Statens kartverk kan pålegge deltakende virksomheter å rette mangler ved delingen når det er nødvendig for å oppfylle kravene i første ledd. Slike pålegg kan ikke påklages.</article></article><article class="legalArticle" data-lovdata-URL="SF/forskrift/2012-08-08-797/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Koordinering og samarbeid om infrastrukturen</span></h2><article class="legalP" id="paragraf-13-ledd-1">Statens kartverk skal koordinere arbeidet med den geografiske infrastrukturen med bistand fra en samordningsgruppe. Gruppen oppnevnes av Miljøverndepartementet etter forslag fra deltakende virksomheter.</article><article class="legalP" id="paragraf-13-ledd-2">Deltakende virksomheter og virksomheter etter <a href="forskrift/2012-08-08-797/§1">§ 1</a> andre ledd skal bistå Statens kartverk med å identifisere relevante geodata, klarlegge brukerbehov og ellers bidra til gjennomføringen av geodataloven. To deltakende virksomheter kan avtale at den ene gjør geodatasett tilgjengelige etter kravene i <a href="forskrift/2012-08-08-797/§5">§ 5</a>, <a href="forskrift/2012-08-08-797/§6">§ 6</a>, <a href="forskrift/2012-08-08-797/§7">§ 7</a>, <a href="forskrift/2012-08-08-797/§11">§ 11</a> eller <a href="forskrift/2012-08-08-797/§12">§ 12</a> på vegne av den andre. Statens kartverk og deltakende virksomheter skal samarbeide med tilsvarende organer i nabolandene for å sikre at geodata knyttet til geografiske objekter som strekker seg over grensen til andre EØS-stater, kan virke sammen.</article><article class="legalP" id="paragraf-13-ledd-3">Statens kartverk skal sikre at teknisk dokumentasjon om den geografiske infrastrukturen er tilgjengelig.</article></article><article class="legalArticle" data-lovdata-URL="SF/forskrift/2012-08-08-797/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Kontroll og rapportering</span></h2><article class="legalP" id="paragraf-14-ledd-1">Statens kartverk skal kontrollere gjennomføringen og bruken av infrastrukturen for geografisk informasjon og publisere resultatene i en fast oppsummeringsrapport. Rapporten skal oppdateres hvert år innen 31. mars og skal inkludere en sammenfattende beskrivelse av<ol class="defaultList" type="a"><li data-name="a." value="1"><article class="listArticle" id="paragraf-14-ledd-1-punkt-1"><article class="legalP" id="paragraf-14-ledd-1-punkt-1-ledd-1">hvordan koordinering og kvalitetssikring mellom leverandører og brukere av geodata og geodatatjenester i offentlig sektor er organisert, bruken av formidlingsorganer og forholdet til andre brukere</article></article></li><li data-name="b." value="2"><article class="listArticle" id="paragraf-14-ledd-1-punkt-2"><article class="legalP" id="paragraf-14-ledd-1-punkt-2-ledd-1">hvordan deltakende virksomheter og andre deltakere bidrar til samordningen av infrastrukturen og hvordan den virker</article></article></li><li data-name="c." value="3"><article class="listArticle" id="paragraf-14-ledd-1-punkt-3"><article class="legalP" id="paragraf-14-ledd-1-punkt-3-ledd-1">bruken av infrastrukturen</article></article></li><li data-name="d." value="4"><article class="listArticle" id="paragraf-14-ledd-1-punkt-4"><article class="legalP" id="paragraf-14-ledd-1-punkt-4-ledd-1">avtaler om deling av data</article></article></li><li data-name="e." value="5"><article class="listArticle" id="paragraf-14-ledd-1-punkt-5"><article class="legalP" id="paragraf-14-ledd-1-punkt-5-ledd-1">kostnader og nytte ved gjennomføringen av <a href="lov/2010-09-03-56">geodataloven</a>.</article></article></li></ol></article><article class="legalP" id="paragraf-14-ledd-2">Rapporter og resultatindikatorer skal utarbeides i samsvar med EØS-avtalen vedlegg XX nr. 1jb (gjennomføringsbeslutning <a href="eu/32019d1372">(EU) 2019/1372</a>) om gjennomføring av europaparlaments- og rådsdirektiv <a href="eu/32007l0002">2007/2/EF</a> med hensyn til overvåking og rapportering med de tilpasninger som følger av vedlegg XX, protokoll 1 til avtalen og avtalen for øvrig.</article><article class="legalP" id="paragraf-14-ledd-3">Deltakende virksomheter og virksomheter etter <a href="forskrift/2012-08-08-797/§1">§ 1</a> andre ledd skal bidra med nødvendig informasjon om egen virksomhet og eget ansvarsområde. Statens kartverk kan gi pålegg og sette krav til virksomhetenes rapportering. Slike pålegg kan ikke påklages.</article><article class="changesToParent">Endret ved <a href="forskrift/2020-06-08-1162">forskrifter 8 juni 2020 nr. 1162</a>, <a href="forskrift/2024-12-12-3070">12 des 2024 nr. 3070</a>.</article></article><article class="legalArticle" data-lovdata-URL="SF/forskrift/2012-08-08-797/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Gjennomføringsfrister</span></h2><article class="legalP" id="paragraf-15-ledd-1">Metadata for geodatasett og geodatatjenester etter <a href="forskrift/2012-08-08-797/§2">§ 2</a> første ledd nummer 1 til 13 skal være etablert etter kravene i <a href="forskrift/2012-08-08-797/§5">§ 5</a> andre ledd innen 3. desember 2013. Metadata for geodatasett og geodatatjenester etter <a href="forskrift/2012-08-08-797/§2">§ 2</a> første ledd nummer 14 til 34 skal være etablert etter kravene i <a href="forskrift/2012-08-08-797/§5">§ 5</a> andre ledd innen 3. desember 2016. Andre krav til metadata etter <a href="forskrift/2012-08-08-797/§5">§ 5</a> skal være oppfylt innen 9. mai 2014.</article><article class="legalP" id="paragraf-15-ledd-2">Geodatasett etter <a href="forskrift/2012-08-08-797/§2">§ 2</a> første ledd skal være tilgjengelige med samvirkningsevne etter kravene i <a href="forskrift/2012-08-08-797/§6">§ 6</a> andre ledd innen<ol class="defaultList" type="a"><li data-name="a." value="1"><article class="listArticle" id="paragraf-15-ledd-2-punkt-1"><article class="legalP" id="paragraf-15-ledd-2-punkt-1-ledd-1">23. november 2015 for data etter nummer 1 til 9 som nyetableres eller gjennomgår vesentlig omstrukturering</article></article></li><li data-name="b." value="2"><article class="listArticle" id="paragraf-15-ledd-2-punkt-2"><article class="legalP" id="paragraf-15-ledd-2-punkt-2-ledd-1">21. oktober 2018 for data etter nummer 10 til 34 som nyetableres eller gjennomgår vesentlig omstrukturering</article></article></li><li data-name="c." value="3"><article class="listArticle" id="paragraf-15-ledd-2-punkt-3"><article class="legalP" id="paragraf-15-ledd-2-punkt-3-ledd-1">23. november 2020 for andre data etter nummer 1 til 9</article></article></li><li data-name="d." value="4"><article class="listArticle" id="paragraf-15-ledd-2-punkt-4"><article class="legalP" id="paragraf-15-ledd-2-punkt-4-ledd-1">21. oktober 2023 for andre data etter nummer 10 til 34.</article></article></li></ol></article><article class="legalP" id="paragraf-15-ledd-3">Aktiverbare geodatatjenester som opererer på geodatasett etter <a href="forskrift/2012-08-08-797/§2">§ 2</a> første ledd, skal ha samvirkningsevne etter kravene i <a href="forskrift/2012-08-08-797/§6">§ 6</a> andre ledd innen<ol class="defaultList" type="a"><li data-name="a." value="1"><article class="listArticle" id="paragraf-15-ledd-3-punkt-1"><article class="legalP" id="paragraf-15-ledd-3-punkt-1-ledd-1">10. desember 2018 i samsvar med forordning <a href="eu/32010r1089">(EU) nr. 1089/2010</a> vedlegg V</article></article></li><li data-name="b." value="2"><article class="listArticle" id="paragraf-15-ledd-3-punkt-2"><article class="legalP" id="paragraf-15-ledd-3-punkt-2-ledd-1">10. desember 2019 i samsvar med forordning <a href="eu/32010r1089">(EU) nr. 1089/2010</a> vedlegg VI, og dersom det er mulig vedlegg VII, for tjenester som opererer på datasett som er nyetablert eller har gjennomgått vesentlig omstrukturering i samsvar med forordning <a href="eu/32010r1089">(EU) nr. 1089/2010</a></article></article></li><li data-name="c." value="3"><article class="listArticle" id="paragraf-15-ledd-3-punkt-3"><article class="legalP" id="paragraf-15-ledd-3-punkt-3-ledd-1">10. desember 2024 i samsvar med forordning <a href="eu/32010r1089">(EU) nr. 1089/2010</a> vedlegg VI, og dersom det er mulig vedlegg VII, for tjenester som opererer på andre datasett som er strukturert i samsvar med forordning <a href="eu/32010r1089">(EU) nr. 1089/2010</a>.</article></article></li></ol></article><article class="legalP" id="paragraf-15-ledd-4">Andre krav til harmonisering og samvirkningsevne etter <a href="forskrift/2012-08-08-797/§6">§ 6</a> skal være oppfylt innen 9. mai 2014.</article><article class="legalP" id="paragraf-15-ledd-5">Søke- og visningstjenester for geodatasett og geodatatjenester som det er etablert metadata for, skal leveres etter kravene i <a href="forskrift/2012-08-08-797/§7">§ 7</a> andre ledd med innledende driftskapasitet innen 9. mai 2014 og med full driftskapasitet innen 9. november 2014. Nedlastnings- og omformingstjenester for geodatasett og geodatatjenester som det er etablert metadata for, skal leveres etter kravene i <a href="forskrift/2012-08-08-797/§7">§ 7</a> andre ledd med innledende driftskapasitet innen 28. juni 2015 og med full driftskapasitet innen 28. desember 2015. Alle nettjenester skal håndtere nye krav til metadata som følger av forordning <a href="eu/32014r1311">(EU) nr. 1311/2014</a> innen 31. desember 2017.</article><article class="legalP" id="paragraf-15-ledd-6">En nasjonal geoportal etter <a href="forskrift/2012-08-08-797/§8">§ 8</a> første ledd skal være etablert innen 9. mai 2014.</article><article class="legalP" id="paragraf-15-ledd-7">Nye avtaler eller tillatelser om deling av geodata og geodatatjenester som vedrører EU- og EØS-institusjoner, skal oppfylle kravene i <a href="forskrift/2012-08-08-797/§12">§ 12</a> fjerde ledd innen 19. oktober 2014. Eksisterende avtaler eller tillatelser skal endres slik at de oppfyller kravene ved fornyelse og senest innen 19. april 2016.</article><article class="legalP" id="paragraf-15-ledd-8">Statens kartverk skal utarbeide resultatindikatorer etter <a href="forskrift/2012-08-08-797/§14">§ 14</a> fra og med rapporteringsåret 2012. Statens kartverk skal publisere resultatindikatorer og utarbeide rapporten etter <a href="forskrift/2012-08-08-797/§14">§ 14</a> første gang innen 15. mai 2013.</article><article class="changesToParent">Endret ved <a href="forskrift/2014-11-11-1421">forskrifter 11 nov 2014 nr. 1421</a>, <a href="forskrift/2016-02-23-185">23 feb 2016 nr. 185</a>.</article></article><article class="legalArticle" data-lovdata-URL="SF/forskrift/2012-08-08-797/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Ikraftsetting</span></h2><article class="legalP" id="paragraf-16-ledd-1">Forskriften trer i kraft straks.</article><article class="legalP" id="paragraf-16-ledd-2">Fra samme tidspunkt oppheves <a href="forskrift/2010-09-03-1247">forskrift 3. september 2010 nr. 1247</a> om nasjonal geodatakoordinator.</article></article></main></body></html>