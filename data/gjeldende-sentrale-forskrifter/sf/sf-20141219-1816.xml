<!DOCTYPE html><html lang="no"><head><title>Forskrift om midler til investering og bedriftsutvikling i landbruket</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2014-12-19-1816</dd><dt class="dokid">DokumentID</dt><dd class="dokid">SF/forskrift/2014-12-19-1816</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="subunit">Etat</dt><dd class="subunit"><ul><li>Avdeling for areal-, nærings- og skogpolitikk (ANS)</li></ul></dd><dt class="publishedIn">Publisert i</dt><dd class="publishedIn">I 2014 hefte 18</dd><dt class="dateInForce">I kraft fra</dt><dd class="dateInForce">2015-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2025-07-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2025-06-30-1365">forskrift/2025-06-30-1365</a> fra 2025-07-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2009-01-28-75">forskrift/2009-01-28-75</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1995-05-12-23/§18">lov/1995-05-12-23/§18</a></li></ul></dd><dt class="dateOfPublication">Kunngjort</dt><dd class="dateOfPublication">2015-01-06 11:00</dd><dt class="lastupdated">Rettet</dt><dd class="lastupdated">2022-01-06 (tegnsetting i lister tilpasset universell utforming).</dd><dt class="title">Tittel</dt><dd class="title">Forskrift om midler til investering og bedriftsutvikling i landbruket</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Landbruks- og matdepartementet 19. desember 2014 med hjemmel i <a href="lov/1995-05-12-23">lov 12. mai 1995 nr. 23</a> om jord (jordlova) <a href="lov/1995-05-12-23/§18">§ 18</a>. <br /><strong>Endret</strong> ved <a href="forskrift/2015-12-18-1745">forskrifter 18 des 2015 nr. 1745</a>, <a href="forskrift/2016-06-29-842">29 juni 2016 nr. 842</a>, <a href="forskrift/2017-06-30-1086">30 juni 2017 nr. 1086</a>, <a href="forskrift/2017-08-08-1239">8 aug 2017 nr. 1239</a>, <a href="forskrift/2017-12-01-1906">1 des 2017 nr. 1906</a>, <a href="forskrift/2018-12-20-2179">20 des 2018 nr. 2179</a>, <a href="forskrift/2019-12-20-2068">20 des 2019 nr. 2068</a> (i kraft 1 jan 2020), <a href="forskrift/2020-04-03-581">3 april 2020 nr. 581</a>, <a href="forskrift/2022-01-05-18">5 jan 2022 nr. 18</a>, <a href="forskrift/2022-12-20-2345">20 des 2022 nr. 2345</a> (i kraft 1 jan 2023), <a href="forskrift/2023-06-23-1076">23 juni 2023 nr. 1076</a> (i kraft 1 juli 2023), <a href="forskrift/2025-01-31-113">31 jan 2025 nr. 113</a> (i kraft 3 feb 2025), <a href="forskrift/2025-06-30-1365">30 juni 2025 nr. 1365</a> (i kraft 1 juli 2025). <br /> <strong>Rettet</strong> 06.01.2022 (tegnsetting i lister tilpasset universell utforming).</dd><dt class="refid">RefID</dt><dd class="refid">forskrift/2014-12-19-1816</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om midler til investering og bedriftsutvikling i landbruket</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Tiltaksområder</a></li><li><a href="#paragraf-3">§ 3. Tiltaksgrupper og tilskuddsnivå</a></li><li><a href="#paragraf-4">§ 4. Veiledning, søknad og utbetaling</a></li><li><a href="#paragraf-5">§ 5. Administrasjon, dispensasjon og klage</a></li><li><a href="#paragraf-6">§ 6. Opplysningsplikt og kontroll</a></li><li><a href="#paragraf-7">§ 7. Krav om tilbakebetaling</a></li><li><a href="#paragraf-8">§ 8. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2014-12-19-1816" id="dokument"><h1>Forskrift om midler til investering og bedriftsutvikling i landbruket</h1><article class="legalArticle" data-lovdata-URL="SF/forskrift/2014-12-19-1816/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med midler til investering og bedriftsutvikling i landbruket er å legge til rette for langsiktig og lønnsom verdiskaping, samt bidra til sysselsetting, bosetting og et variert landbruk i alle deler av landet med utgangspunkt i landbrukets ressurser generelt og landbrukseiendommen spesielt.</article></article><article class="legalArticle" data-lovdata-URL="SF/forskrift/2014-12-19-1816/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Tiltaksområder</span></h2><article class="legalP" id="paragraf-2-ledd-1">Innenfor rammer fastsatt i jordbruksoppgjøret, statsbudsjettet og regionale strategier og prioriteringer fastsatt av det regionale partnerskapet for landbruk, kan midler til investering og bedriftsutvikling gis til eier av landbrukseiendom eller registrert foretak som støtte til investeringer i forbindelse med etablering, oppgraderinger og modernisering av driftsapparatet, eller til utvikling av andre landbruksbaserte næringer. Det kan også gis tilskudd til annen person med særlig tilknytning til landbrukseiendommen dersom tilskuddet gis til utvikling av andre landbruksbaserte næringer.</article><article class="changesToParent">Endret ved <a href="forskrift/2018-12-20-2179">forskrifter 20 des 2018 nr. 2179</a> (i kraft 1 jan 2019), <a href="forskrift/2025-01-31-113">31 jan 2025 nr. 113</a> (i kraft 3 feb 2025).</article></article><article class="legalArticle" data-lovdata-URL="SF/forskrift/2014-12-19-1816/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tiltaksgrupper og tilskuddsnivå</span></h2><article class="legalP" id="paragraf-3-ledd-1">Midler til investering og bedriftsutvikling i landbruket kan gis som tilskudd til:<ol class="defaultList" type="a"><li data-name="a." value="1"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1"><i>Etablering av ny virksomhet:</i> Til forberedelse og etablering av ny virksomhet innen landbruksbaserte næringer utenom tradisjonelt landbruk som har som formål å ekspandere.</article></article></li><li data-name="b." value="2"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1"><i>Bedriftsutvikling:</i> Til produktutvikling, kompetansebygging, markedsundersøkelser, testsalg, nettverksbygging samt markedsføring av nye produkter.</article></article></li><li data-name="c." value="3"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1"><i>Investeringer i produksjonsanlegg:</i> Til investeringer i faste anlegg og tilhørende produksjonsutstyr av varig karakter, kan det gis tilskudd til inntil 40 prosent av godkjent kostnadsgrunnlag for tiltaket. Øvre grense for tilskuddet er 3,5 mill. kroner per prosjekt. For investeringer innen storfeproduksjon til løsdrift kan det gis tilskudd til inntil 50 prosent av godkjent kostnadsgrunnlag for tiltaket. For investeringer innen storfeproduksjon til løsdrift og i svineproduksjonen kan det i fylkene Nordland, Troms og Finnmark gis tilskudd på inntil 65 prosent av godkjent kostnadsgrunnlag for tiltaket. Øvre grense for tilskuddet er 5 mill. kroner per prosjekt. Den øvre grensen gjelder ikke i fylkene Nordland, Troms og Finnmark. I forkant av investeringer i produksjonsanlegg innen tradisjonelt landbruk kan det gis tilskudd til kjøp av tjenester til ressurskartlegging.</article></article></li><li data-name="d." value="4"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1">---</article></article></li><li data-name="e." value="5"><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1"><i>Investeringer i frukt- og bærdyrking:</i> Til nyplanting innen økologisk frukt- og bærdyrking kan det gis tilskudd til inntil 50 prosent av godkjent kostnadsgrunnlag for tiltaket. Til nyplanting innen konvensjonell frukt- og bærdyrking kan det gis tilskudd til inntil 35 prosent av godkjent kostnadsgrunnlag for tiltaket.</article></article></li><li data-name="f." value="6"><article class="listArticle" id="paragraf-3-ledd-1-punkt-6"><article class="legalP" id="paragraf-3-ledd-1-punkt-6-ledd-1"><i>Investeringer i forbindelse med generasjonsskifter:</i> Til personer under 35 år som overtar landbrukseiendom kan det gis tilskudd til mindre investeringer med inntil 70 prosent av godkjent kostnadsgrunnlag for tiltaket.</article></article></li><li data-name="g." value="7"><article class="listArticle" id="paragraf-3-ledd-1-punkt-7"><article class="legalP" id="paragraf-3-ledd-1-punkt-7-ledd-1"><i>Investeringer i gjødsellager mv.:</i> Til bygging av gjødsellager til husdyrgjødsel, biorest og øvrig organisk gjødsel og til tilhørende løsninger som reduserer utslipp til luft.</article></article></li></ol></article><article class="legalP" id="paragraf-3-ledd-2">Det kan ikke gis tilskudd til tiltak som er påbegynt før søknad om tilskudd er sendt, eller tiltak på landbrukseiendommer som i sin helhet eies og drives av stat, fylke eller kommune.</article><article class="changesToParent">Endret ved <a href="forskrift/2015-12-18-1745">forskrifter 18 des 2015 nr. 1745</a> (i kraft 1 jan 2016), <a href="forskrift/2016-06-29-842">29 juni 2016 nr. 842</a> (i kraft 1 juli 2016), <a href="forskrift/2017-06-30-1086">30 juni 2017 nr. 1086</a> (i kraft 1 juli 2017), <a href="forskrift/2017-08-08-1239">8 aug 2017 nr. 1239</a>, <a href="forskrift/2017-12-01-1906">1 des 2017 nr. 1906</a>, <a href="forskrift/2018-12-20-2179">20 des 2018 nr. 2179</a> (i kraft 1 jan 2019), <a href="forskrift/2019-12-20-2068">20 des 2019 nr. 2068</a> (i kraft 1 jan 2020), <a href="forskrift/2020-04-03-581">3 april 2020 nr. 581</a>, <a href="forskrift/2022-01-05-18">5 jan 2022 nr. 18</a>, <a href="forskrift/2022-12-20-2345">20 des 2022 nr. 2345</a> (i kraft 1 jan 2023), <a href="forskrift/2023-06-23-1076">23 juni 2023 nr. 1076</a> (i kraft 1 juli 2023), <a href="forskrift/2025-01-31-113">31 jan 2025 nr. 113</a> (i kraft 3 feb 2025), <a href="forskrift/2025-06-30-1365">30 juni 2025 nr. 1365</a> (i kraft 1 juli 2025).</article></article><article class="legalArticle" data-lovdata-URL="SF/forskrift/2014-12-19-1816/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Veiledning, søknad og utbetaling</span></h2><article class="legalP" id="paragraf-4-ledd-1">Kommunen og Innovasjon Norge skal veilede om søknader etter denne forskriften.</article><article class="legalP" id="paragraf-4-ledd-2">Søker av tilskudd skal benytte søknadsskjema fastsatt av Innovasjon Norge.</article><article class="legalP" id="paragraf-4-ledd-3">Etter nærmere forespørsel fra Innovasjon Norge skal kommunen gi informasjon knyttet til saken.</article><article class="legalP" id="paragraf-4-ledd-4">Innovasjon Norge kan fastsette ytterligere krav til søknaden og sette vilkår for tilskuddet.</article><article class="changesToParent">Endret ved <a href="forskrift/2018-12-20-2179">forskrifter 20 des 2018 nr. 2179</a> (i kraft 1 jan 2019), <a href="forskrift/2025-01-31-113">31 jan 2025 nr. 113</a> (i kraft 3 feb 2025).</article></article><article class="legalArticle" data-lovdata-URL="SF/forskrift/2014-12-19-1816/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Administrasjon, dispensasjon og klage</span></h2><article class="legalP" id="paragraf-5-ledd-1">Tilskudd etter denne forskriften forvaltes av Innovasjon Norge.</article><article class="legalP" id="paragraf-5-ledd-2">Landbruks- og matdepartementet kan dispensere fra forskriften i særlige tilfeller.</article><article class="legalP" id="paragraf-5-ledd-3">Innovasjon Norge skal ha passende og effektive rutiner for behandling av klager. En skriftlig beskrivelse av disse rutinene skal være tilgjengelige for søker. Klager skal besvares skriftlig. Svaret skal drøfte alle spørsmål reist i klagen.</article><article class="changesToParent">Endret ved forskrift <a href="forskrift/2025-01-31-113">31 jan 2025 nr. 113</a> (i kraft 3 feb 2025).</article></article><article class="legalArticle" data-lovdata-URL="SF/forskrift/2014-12-19-1816/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Opplysningsplikt og kontroll</span></h2><article class="legalP" id="paragraf-6-ledd-1">Søker av tilskudd plikter å gi alle opplysninger som Innovasjon Norge finner nødvendig for å kunne forvalte ordningen.</article><article class="legalP" id="paragraf-6-ledd-2">Innovasjon Norge kan føre kontroll med at vilkår for utbetaling av tilskudd er oppfylt. Søker plikter å utlevere all bokføring, korrespondanse og opptegnelser som vedkommer tilskuddet. Innovasjon Norge kan foreta stedlig kontroll hos tilskuddsmottakeren.</article><article class="legalP" id="paragraf-6-ledd-3">Dersom kommunen blir kjent med forhold som tilsier at forutsetningene for tilskuddet ikke lenger er til stede, skal kommunen melde dette til Innovasjon Norge.</article><article class="changesToParent">Endret ved <a href="forskrift/2018-12-20-2179">forskrifter 20 des 2018 nr. 2179</a> (i kraft 1 jan 2019), <a href="forskrift/2025-01-31-113">31 jan 2025 nr. 113</a> (i kraft 3 feb 2025).</article></article><article class="legalArticle" data-lovdata-URL="SF/forskrift/2014-12-19-1816/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Krav om tilbakebetaling</span></h2><article class="legalP" id="paragraf-7-ledd-1">Tilskuddet kan kreves tilbakebetalt helt eller delvis dersom det er gitt feil opplysninger som har dannet grunnlag for utbetaling av tilskudd, eller der vilkårene for tilsagnet ikke overholdes. I slike tilfeller kan det kreves renter fra tidspunktet for utbetalingen av det urettmessige tilskuddet. Rentefoten skal settes lik den rentefot som til enhver tid er fastsatt av Finansdepartementet i medhold av § 3 i lov 17. desember 1976 nr. 100 om renter ved forsinket betaling m.m.</article></article><article class="legalArticle" data-lovdata-URL="SF/forskrift/2014-12-19-1816/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h2><article class="legalP" id="paragraf-8-ledd-1">Denne forskriften trer i kraft 1. januar 2015. Fra samme tidspunkt oppheves <a href="forskrift/2009-01-28-75">forskrift 28. januar 2009 nr. 75</a> om midler til bygdeutvikling.</article></article></main></body></html>