<!DOCTYPE html><html lang="no"><head><title>Forskrift om internkontroll for å oppfylle akvakulturlovgivningen (IK-Akvakultur)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2004-03-19-537</dd><dt class="dokid">DokumentID</dt><dd class="dokid">SF/forskrift/2004-03-19-537</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="subunit">Etat</dt><dd class="subunit"><ul><li>Havbruksavd.</li></ul></dd><dt class="publishedIn">Publisert i</dt><dd class="publishedIn">I 2004 hefte 5</dd><dt class="dateInForce">I kraft fra</dt><dd class="dateInForce">2005-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2023-12-14</dd><dt class="lastChangedBy">Sist endret ved</dt><dd class="lastChangedBy"><a href="forskrift/2023-12-14-2087">forskrift/2023-12-14-2087</a></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/2005-06-17-79/§23">lov/2005-06-17-79/§23</a></li><li><a href="lov/2003-12-19-124/§5">lov/2003-12-19-124/§5</a></li><li><a href="forskrift/2003-12-19-1790">forskrift/2003-12-19-1790</a></li><li><a href="lov/2009-06-19-97/§19">lov/2009-06-19-97/§19</a></li><li><a href="forskrift/2010-06-11-814">forskrift/2010-06-11-814</a></li></ul></dd><dt class="dateOfPublication">Kunngjort</dt><dd class="dateOfPublication">2004-03-23</dd><dt class="lastupdated">Rettet</dt><dd class="lastupdated">2004-03-31 (§ 6 siste ledd)</dd><dt class="titleShort">Korttittel</dt><dd class="titleShort">Forskrift om IK-Akvakultur</dd><dt class="title">Tittel</dt><dd class="title">Forskrift om internkontroll for å oppfylle akvakulturlovgivningen (IK-Akvakultur)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Fiskeridepartementet (nå Nærings- og fiskeridepartementet) 19. mars 2004 med hjemmel i <a href="lov/2005-06-17-79">lov 17. juni 2005 nr. 79</a> om akvakultur (akvakulturloven) <a href="lov/2005-06-17-79/§23">§ 23</a>, <a href="lov/2003-12-19-124">lov 19. desember 2003 nr. 124</a> om matproduksjon og mattrygghet mv. (matloven) <a href="lov/2003-12-19-124/§5">§ 5</a>, jf. <a href="forskrift/2003-12-19-1790">delegeringsvedtak 19. desember 2003 nr. 1790</a>, og <a href="lov/2009-06-19-97">lov 19. juni 2009 nr. 97</a> om dyrevelferd <a href="lov/2009-06-19-97/§19">§ 19</a> annet ledd, jf. <a href="forskrift/2010-06-11-814">delegeringsvedtak 11. juni 2010 nr. 814</a>. <br /><strong>Endret</strong> ved <a href="forskrift/2005-12-28-1727">forskrifter 28 des 2005 nr. 1727</a> (forskriften gjengitt i sin helhet etter endringene bl.a. i hjemmel), <a href="forskrift/2008-06-17-824">17 juni 2008 nr. 824</a>, <a href="forskrift/2009-12-18-1706">18 des 2009 nr. 1706</a>, <a href="forskrift/2010-08-06-1147">6 aug 2010 nr. 1147</a>, <a href="forskrift/2014-12-15-1831">15 des 2014 nr. 1831</a>, <a href="forskrift/2018-04-19-674">19 april 2018 nr. 674</a>, <a href="forskrift/2019-11-05-1482">5 nov 2019 nr. 1482</a> (i kraft 1 jan 2020), <a href="forskrift/2023-12-14-2087">14 des 2023 nr. 2087</a>.</dd><dt class="refid">RefID</dt><dd class="refid">forskrift/2004-03-19-537</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om internkontroll for å oppfylle akvakulturlovgivningen (IK-Akvakultur)</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Virkeområde</a></li><li><a href="#paragraf-3">§ 3. Definisjoner</a></li><li><a href="#paragraf-4">§ 4. Plikt til internkontroll</a></li><li><a href="#paragraf-5">§ 5. Internkontrollens innhold</a></li><li><a href="#paragraf-6">§ 6. Tilsyn og vedtak</a></li><li><a href="#paragraf-7">§ 7. Dispensasjon</a></li><li><a href="#paragraf-8">§ 8. Straff</a></li><li><a href="#paragraf-9">§ 9. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2004-03-19-537" id="dokument"><h1>Forskrift om internkontroll for å oppfylle akvakulturlovgivningen (IK-Akvakultur)</h1><article class="legalArticle" data-lovdata-URL="SF/forskrift/2004-03-19-537/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Forskriften skal sikre at det gjennomføres et systematisk styrings- og forbedringsarbeid slik at krav fastsatt i eller i medhold av akvakulturlovgivningen blir oppfylt.</article><article class="changesToParent">Endret ved <a href="forskrift/2019-11-05-1482">forskrift 5 nov 2019 nr. 1482</a> (i kraft 1 jan 2020).</article></article><article class="legalArticle" data-lovdata-URL="SF/forskrift/2004-03-19-537/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder for virksomheter som omfattes av:<ol class="defaultList" type="a"><li data-name="a." value="1"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1"><a href="lov/2005-06-17-79">lov 17. juni 2005 nr. 79</a> om akvakultur (akvakulturloven),</article></article></li><li data-name="b." value="2"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">reglene om dyrehelse gitt i eller i medhold av <a href="lov/2003-12-19-124">lov 19. desember 2003 nr. 124</a> om matproduksjon og mattrygghet mv. (matloven), begrenset til akvakulturanlegg, notvaskerier, slakteri- og tilvirkningsanlegg, transportør og andre tjenesteprodusenter som kan føre med seg smitte til akvakulturdyr, eller</article></article></li><li data-name="c." value="3"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1"><a href="lov/2009-06-19-97">lov 19. juni 2009 nr. 97</a> om dyrevelferd, begrenset til akvakulturanlegg, slakteri- og tilvirkningsanlegg, transportør og andre tjenesteprodusenter som kan påvirke velferden hos akvakulturdyr i akvakulturanlegg.</article></article></li></ol></article><article class="legalP" id="paragraf-2-ledd-2">Forskriften retter seg mot enhver som har eller plikter å ha godkjenning etter <a href="forskrift/2008-06-17-823">forskrift 17. juni 2008 nr. 823 om etablering og utvidelse av akvakulturanlegg, zoobutikker m.m.</a> eller <a href="forskrift/2022-04-06-631">dyrehelseforskriften 6. april 2022 nr. 631</a> og <a href="forskrift/2022-04-05-624">akvabiosikkerhetsforskriften 5. april 2022 nr. 624</a>.</article><article class="legalP" id="paragraf-2-ledd-3">Forskriften gjelder ikke for virksomhet som omfattes av forskrift om fangstbasert akvakultur.</article><article class="changesToParent">Endret ved <a href="forskrift/2008-06-17-824">forskrifter 17 juni 2008 nr. 824</a> (i kraft 1 aug 2008), <a href="forskrift/2009-12-18-1706">18 des 2009 nr. 1706</a> (i kraft 1 jan 2010), <a href="forskrift/2014-12-15-1831">15 des 2014 nr. 1831</a> (i kraft 1 jan 2015), <a href="forskrift/2018-04-19-674">19 april 2018 nr. 674</a>, <a href="forskrift/2019-11-05-1482">5 nov 2019 nr. 1482</a> (i kraft 1 jan 2020), <a href="forskrift/2023-12-14-2087">14 des 2023 nr. 2087</a>.</article></article><article class="legalArticle" data-lovdata-URL="SF/forskrift/2004-03-19-537/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">I denne forskriften menes med:<ol class="defaultList" type="a"><li data-name="a." value="1"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1"><i>Akvakulturanlegg:</i> enhver lokalitet, fysisk avgrenset område eller installasjon som drives av et akvakulturforetak der akvakulturdyr oppdrettes, med unntak av de lokaliteter, områder eller installasjoner der ville akvatiske dyr høstet eller fanget med tanke på konsum, holdes midlertidig uten å fôres i påvente av å bli slaktet. Med akvakulturforetak menes her ethvert privat eller offentlig foretak, ideelt eller ikke, som utøver en hvilken som helst virksomhet i forbindelse med oppdrett, hold eller dyrking av akvakulturdyr.</article></article></li><li data-name="b." value="2"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1"><i>Akvakulturdyr:</i> vannlevende dyr, inkludert kjønnsprodukter, hvile- og forplantningsstadier, unntatt sjøpattedyr, som kommer fra eller er ment for akvakulturanlegg.</article></article></li><li data-name="c." value="3"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1"><i>Akvakulturlovgivningen:</i> de lovene som er nevnt i <a href="forskrift/2004-03-19-537/§2">§ 2</a> og forskrifter fastsatt med hjemmel i disse.</article></article></li><li data-name="d." value="4"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1"><i>Internkontroll:</i> systematiske tiltak som skal sikre at virksomhetens aktiviteter planlegges, organiseres, utføres og vedlikeholdes i samsvar med krav fastsatt i eller i medhold av akvakulturlovgivningen.</article></article></li><li data-name="e." value="5"><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1"><i>Notvaskerier:</i> virksomhet som transporterer eller rengjør nøter og eventuelt annet utstyr fra akvakulturanlegg.</article></article></li><li data-name="f." value="6"><article class="listArticle" id="paragraf-3-ledd-1-punkt-6"><article class="legalP" id="paragraf-3-ledd-1-punkt-6-ledd-1"><i>Slakteri- og tilvirkningsanlegg:</i> virksomhet hvor det foregår slakting eller tilvirkning av akvatiske dyr fra akvakulturanlegg.</article></article></li><li data-name="g." value="7"><article class="listArticle" id="paragraf-3-ledd-1-punkt-7"><article class="legalP" id="paragraf-3-ledd-1-punkt-7-ledd-1"><i>Transportør:</i> enhver fysisk eller juridisk person som transporterer akvakulturdyr for egen eller tredjemanns regning.</article></article></li></ol></article><article class="changesToParent">Endret ved <a href="forskrift/2008-06-17-824">forskrifter 17 juni 2008 nr. 824</a> (i kraft 1 aug 2008), <a href="forskrift/2009-12-18-1706">18 des 2009 nr. 1706</a> (i kraft 1 jan 2010).</article></article><article class="legalArticle" data-lovdata-URL="SF/forskrift/2004-03-19-537/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Plikt til internkontroll</span></h2><article class="legalP" id="paragraf-4-ledd-1">Den som er ansvarlig for virksomheten, skal sørge for at det innføres og utøves internkontroll i virksomheten.</article><article class="changesToParent">Endret ved <a href="forskrift/2019-11-05-1482">forskrift 5 nov 2019 nr. 1482</a> (i kraft 1 jan 2020).</article></article><article class="legalArticle" data-lovdata-URL="SF/forskrift/2004-03-19-537/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Internkontrollens innhold</span></h2><article class="legalP" id="paragraf-5-ledd-1">Internkontrollen skal tilpasses virksomhetens art, aktiviteter, risikoforhold og størrelse i det omfang som er nødvendig for å etterleve krav i eller i medhold av akvakulturlovgivningen.</article><article class="legalP" id="paragraf-5-ledd-2">Består virksomheten av flere driftsenheter, skal internkontrollen tilpasses hver enkelt driftsenhet.</article><article class="legalP" id="paragraf-5-ledd-3">Internkontroll er å<ol class="defaultList" type="a"><li data-name="a." value="1"><article class="listArticle" id="paragraf-5-ledd-3-punkt-1"><article class="legalP" id="paragraf-5-ledd-3-punkt-1-ledd-1">sørge for at de lover og forskrifter i akvakulturlovgivningen som gjelder for virksomheten, er tilgjengelig, og ha oversikt over de krav som gjelder for virksomheten,</article></article></li><li data-name="b." value="2"><article class="listArticle" id="paragraf-5-ledd-3-punkt-2"><article class="legalP" id="paragraf-5-ledd-3-punkt-2-ledd-1">ha oversikt over virksomhetens organisasjon, herunder hvordan ansvar, oppgaver og myndighet knyttet til etterlevelse av akvakulturlovgivningen er fordelt i virksomheten,</article></article></li><li data-name="c." value="3"><article class="listArticle" id="paragraf-5-ledd-3-punkt-3"><article class="legalP" id="paragraf-5-ledd-3-punkt-3-ledd-1">sørge for at arbeidstakerne har tilstrekkelige og oppdaterte kunnskaper om og ferdigheter i virksomhetens internkontroll,</article></article></li><li data-name="d." value="4"><article class="listArticle" id="paragraf-5-ledd-3-punkt-4"><article class="legalP" id="paragraf-5-ledd-3-punkt-4-ledd-1">sørge for at arbeidstakerne medvirker slik at samlet kunnskap og erfaring utnyttes,</article></article></li><li data-name="e." value="5"><article class="listArticle" id="paragraf-5-ledd-3-punkt-5"><article class="legalP" id="paragraf-5-ledd-3-punkt-5-ledd-1">fastsette overordnede mål med tilhørende konkrete og evaluerbare delmål i internkontrollarbeidet, og utarbeide planer og tiltak for å oppnå målene,</article></article></li><li data-name="f." value="6"><article class="listArticle" id="paragraf-5-ledd-3-punkt-6"><article class="legalP" id="paragraf-5-ledd-3-punkt-6-ledd-1">kartlegge farer og problemer og på denne bakgrunn vurdere risiko, og utarbeide tilhørende planer og tiltak for å redusere risikoforholdene,</article></article></li><li data-name="g." value="7"><article class="listArticle" id="paragraf-5-ledd-3-punkt-7"><article class="legalP" id="paragraf-5-ledd-3-punkt-7-ledd-1">iverksette rutiner for å forebygge, avdekke og rette opp avvik fra krav fastsatt i eller i medhold av akvakulturlovgivningen, og</article></article></li><li data-name="h." value="8"><article class="listArticle" id="paragraf-5-ledd-3-punkt-8"><article class="legalP" id="paragraf-5-ledd-3-punkt-8-ledd-1">foreta systematisk overvåking og gjennomgang av internkontrollen for å sikre at den fungerer som forutsatt.</article></article></li></ol></article><article class="legalP" id="paragraf-5-ledd-4">Internkontrollen skal dokumenteres i den form og i det omfang som er nødvendig på bakgrunn av virksomhetens art, aktiviteter, risikoforhold og størrelse. Dokumentasjon som følger av krav i eller i medhold av akvakulturlovgivningen, for eksempel instrukser, tillatelser, kompetansebevis, sertifikater o.l., skal inngå.</article><article class="legalP" id="paragraf-5-ledd-5">Krav som følger av annet og tredje ledd skal dokumenteres skriftlig.</article><article class="changesToParent">Endret ved <a href="forskrift/2009-12-18-1706">forskrifter 18 des 2009 nr. 1706</a> (i kraft 1 jan 2010), <a href="forskrift/2019-11-05-1482">5 nov 2019 nr. 1482</a> (i kraft 1 jan 2020).</article></article><article class="legalArticle" data-lovdata-URL="SF/forskrift/2004-03-19-537/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tilsyn og vedtak</span></h2><article class="legalP" id="paragraf-6-ledd-1">Fiskeridirektoratet fører tilsyn og fatter vedtak for å gjennomføre bestemmelsene gitt i og i medhold av denne forskriften i samsvar med akvakulturloven. Mattilsynet fører tilsyn og fatter vedtak for å gjennomføre bestemmelsene gitt i og i medhold av denne forskriften i samsvar med matloven og dyrevelferdsloven.</article><article class="changesToParent">Endret ved <a href="forskrift/2009-12-18-1706">forskrifter 18 des 2009 nr. 1706</a> (i kraft 1 jan 2010), <a href="forskrift/2019-11-05-1482">5 nov 2019 nr. 1482</a> (i kraft 1 jan 2020).</article></article><article class="legalArticle" data-lovdata-URL="SF/forskrift/2004-03-19-537/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Dispensasjon</span></h2><article class="legalP" id="paragraf-7-ledd-1">Mattilsynet og Fiskeridirektoratet kan i særskilte tilfelle på sine respektive forvaltningsområder dispensere fra bestemmelsene i denne forskriften, forutsatt at det ikke vil stride mot Norges internasjonale forpliktelser, herunder EØS-avtalen.</article><article class="changesToParent">Endret ved <a href="forskrift/2009-12-18-1706">forskrift 18 des 2009 nr. 1706</a> (i kraft 1 jan 2010).</article></article><article class="legalArticle" data-lovdata-URL="SF/forskrift/2004-03-19-537/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Straff</span></h2><article class="legalP" id="paragraf-8-ledd-1">Overtredelse av bestemmelser gitt i denne forskriften eller enkeltvedtak gitt i medhold av forskriften, er straffbart i henhold til <a href="lov/2003-12-19-124/§28">matloven § 28</a>, <a href="lov/2009-06-19-97/§37">dyrevelferdsloven § 37</a> og <a href="lov/2005-06-17-79/§31">akvakulturloven § 31</a>.</article><article class="changesToParent">Endret ved <a href="forskrift/2010-08-06-1147">forskrift 6 aug 2010 nr. 1147</a>.</article></article><article class="legalArticle" data-lovdata-URL="SF/forskrift/2004-03-19-537/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse</span></h2><article class="legalP" id="paragraf-9-ledd-1">Denne forskrift trer i kraft 1. januar 2005.</article></article></main></body></html>