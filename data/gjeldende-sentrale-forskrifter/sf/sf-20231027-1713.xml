<!DOCTYPE html><html lang="nb"><head><title>Forskrift om Brukerplan</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2023-10-27-1713</dd><dt class="dokid">DokumentID</dt><dd class="dokid">SF/forskrift/2023-10-27-1713</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="subunit">Etat</dt><dd class="subunit"><ul><li>Helserettsavdelingen</li></ul></dd><dt class="dateInForce">I kraft fra</dt><dd class="dateInForce">2024-01-01</dd><dt class="basedOn">Hjemmel</dt><dd class="basedOn"><ul><li><a href="lov/1967-02-10/§13g">lov/1967-02-10/§13g</a></li><li><a href="lov/2014-06-20-43/§3">lov/2014-06-20-43/§3</a></li><li><a href="lov/2014-06-20-43/§9">lov/2014-06-20-43/§9</a></li></ul></dd><dt class="dateOfPublication">Kunngjort</dt><dd class="dateOfPublication">2023-10-27 15:15</dd><dt class="title">Tittel</dt><dd class="title">Forskrift om Brukerplan</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 27. oktober 2023 med hjemmel i <a href="lov/1967-02-10/§13g/setning/1">lov 10. februar 1967 om behandlingsmåten i forvaltningssaker (forvaltningsloven) § 13g første punktum</a> jf. <a href="lov/1967-02-10/§13g/setning/2">andre punktum</a> og <a href="lov/2014-06-20-43/§3/ledd/5">lov 20. juni 2014 nr. 43 om helseregistre og behandling av helseopplysninger (helseregisterloven) § 3 femte ledd</a> og <a href="lov/2014-06-20-43/§9/bokstav/b">§ 9 bokstav b</a>. Fremmet av Helse- og omsorgsdepartementet.</dd><dt class="refid">RefID</dt><dd class="refid">forskrift/2023-10-27-1713</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om Brukerplan</a><ul class="tocSubUl"><li><a href="#paragraf-1">§ 1. Saklig virkeområde</a></li><li><a href="#paragraf-2">§ 2. Formålet med Brukerplan</a></li><li><a href="#paragraf-3">§ 3. Dataansvar</a></li><li><a href="#paragraf-4">§ 4. Opplysninger som kan registreres</a></li><li><a href="#paragraf-5">§ 5. Innsamling av opplysninger fra tjenestene</a></li><li><a href="#paragraf-6">§ 6. Kommunens kartlegging og overføring til Brukerplan</a></li><li><a href="#paragraf-7">§ 7. Behandling av helseopplysninger og andre personopplysninger i registeret</a></li><li><a href="#paragraf-8">§ 8. Utarbeidelse av statistikk og tilgjengeliggjøring av opplysninger</a></li><li><a href="#paragraf-9">§ 9. Taushetsplikt</a></li><li><a href="#paragraf-10">§ 10. Rett til å motsette seg behandling</a></li><li><a href="#paragraf-11">§ 11. Lagring av opplysningene</a></li><li><a href="#paragraf-12">§ 12. Informasjonssikkerhet</a></li><li><a href="#paragraf-13">§ 13. Ikrafttredelse og overgangsregler</a></li></ul></li></ul></dd></dl></header><main class="documentBody" data-lovdata-URL="SF/forskrift/2023-10-27-1713" id="dokument"><h1>Forskrift om Brukerplan</h1><article class="legalArticle" data-lovdata-URL="SF/forskrift/2023-10-27-1713/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Saklig virkeområde</span></h2><article class="legalP" id="paragraf-1-ledd-1">Forskriften gjelder Brukerplan som er et nasjonalt register med helseopplysninger og andre personopplysninger om personer som har rusmiddelproblemer og/eller psykiske helseproblemer og som mottar kommunale helse- og omsorgstjenester, tjenester fra kommunen i arbeids- og velferdsforvaltningen eller tjenester fra barnevernet.</article></article><article class="legalArticle" data-lovdata-URL="SF/forskrift/2023-10-27-1713/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Formålet med Brukerplan</span></h2><article class="legalP" id="paragraf-2-ledd-1">Registeret skal gi sentrale og kommunale myndigheter grunnlag for planlegging, styring, finansiering, evaluering og kvalitetsforbedring av kommunale tjenester knyttet til rusmiddelproblemer og psykiske helseproblemer. Opplysninger som er samlet inn etter første punktum skal også kunne brukes til forskning, helseanalyser og beredskap.</article></article><article class="legalArticle" data-lovdata-URL="SF/forskrift/2023-10-27-1713/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Dataansvar</span></h2><article class="legalP" id="paragraf-3-ledd-1">Helsedirektoratet bestemmer hvem som er dataansvarlig for behandling av opplysninger i Brukerplan.</article><article class="legalP" id="paragraf-3-ledd-2">Den enkelte kommune er dataansvarlig for egen behandling av opplysninger etter <a href="forskrift/2023-10-27-1713/§5">§ 5</a> og <a href="forskrift/2023-10-27-1713/§6">§ 6</a>.</article></article><article class="legalArticle" data-lovdata-URL="SF/forskrift/2023-10-27-1713/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Opplysninger som kan registreres</span></h2><article class="legalP" id="paragraf-4-ledd-1">I Brukerplan kan det registreres helseopplysninger og andre personopplysninger om personer som er fylt 16 år.</article><article class="legalP" id="paragraf-4-ledd-2">Når det er nødvendig etter registerets formål i <a href="forskrift/2023-10-27-1713/§2/setning/1">§ 2 første punktum</a>, kan følgende opplysninger registreres:<ol class="defaultList" type="a"><li data-name="a." value="1"><article class="listArticle" id="paragraf-4-ledd-2-punkt-1"><article class="legalP" id="paragraf-4-ledd-2-punkt-1-ledd-1">bakgrunnsopplysninger om personen: fødselsår, kjønn, fødeland, arbeidserfaring mv.</article></article></li><li data-name="b." value="2"><article class="listArticle" id="paragraf-4-ledd-2-punkt-2"><article class="legalP" id="paragraf-4-ledd-2-punkt-2-ledd-1">opplysninger om personens situasjon og behov: bruk av rusmidler, bosituasjon, omsorg for barn, graviditet, helse, aktivitet, sosialt nettverk, sosial fungering, selvmordsforsøk, økonomi, kilde til livsopphold mv.</article></article></li><li data-name="c." value="3"><article class="listArticle" id="paragraf-4-ledd-2-punkt-3"><article class="legalP" id="paragraf-4-ledd-2-punkt-3-ledd-1">hvilke tjenester personen mottar</article></article></li><li data-name="d." value="4"><article class="listArticle" id="paragraf-4-ledd-2-punkt-4"><article class="legalP" id="paragraf-4-ledd-2-punkt-4-ledd-1">hvilke personer i kommunen som har gjort kartleggingen.</article></article></li></ol></article></article><article class="legalArticle" data-lovdata-URL="SF/forskrift/2023-10-27-1713/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Innsamling av opplysninger fra tjenestene</span></h2><article class="legalP" id="paragraf-5-ledd-1">Kommunen kan samle inn og sammenstille opplysninger som nevnt i <a href="forskrift/2023-10-27-1713/§4">§ 4</a> fra kommunale helse- og omsorgstjenester, fra kommunen i arbeids- og velferdsforvaltningen og fra barnevernstjenesten.</article><article class="legalP" id="paragraf-5-ledd-2">Tjenestene kan gi ut opplysningene til kommunen uten hinder av taushetsplikten.</article></article><article class="legalArticle" data-lovdata-URL="SF/forskrift/2023-10-27-1713/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Kommunens kartlegging og overføring til Brukerplan</span></h2><article class="legalP" id="paragraf-6-ledd-1">Opplysninger som kommunen har samlet inn etter <a href="forskrift/2023-10-27-1713/§5">§ 5</a> kan overføres fra kommunen til Brukerplan. Kommunen kan sammenstille opplysninger om samme person og tilrettelegge opplysningene på andre måter før overføringen. Opplysningene som kommunen har sammenstilt skal slettes når de er overført til Brukerplan.</article><article class="legalP" id="paragraf-6-ledd-2">I opplysninger som kommunen overfører til Brukerplan skal navn, fødselsnummer eller andre personidentifiserende kjennetegn være erstattet med et løpenummer eller annet pseudonym som ikke identifiserer den registrerte. Koblingsnøkkelen mellom de registrertes fødselsnummer og pseudonymet skal slettes av kommunen når opplysningene er overført til Brukerplan.</article><article class="legalP" id="paragraf-6-ledd-3">Overføringen skal skje på den måten og med det kartleggingsverktøyet den dataansvarlige for Brukerplan fastsetter.</article><article class="legalP" id="paragraf-6-ledd-4">Opplysningene kan bare overføres dersom den registrerte har fått informasjon om retten etter <a href="forskrift/2023-10-27-1713/§10">§ 10</a> til å motsette seg at opplysninger overføres til og behandles i Brukerplan.</article><article class="legalP" id="paragraf-6-ledd-5">Kommunen kan overføre opplysningene til Brukerplan uten hinder av taushetsplikten.</article></article><article class="legalArticle" data-lovdata-URL="SF/forskrift/2023-10-27-1713/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Behandling av helseopplysninger og andre personopplysninger i registeret</span></h2><article class="legalP" id="paragraf-7-ledd-1">Helseopplysninger og andre personopplysninger i Brukerplan skal behandles i samsvar med <a href="lov/2018-06-15-38/gdpr">personvernforordningen</a>, <a href="lov/2018-06-15-38">personopplysningsloven</a> og de alminnelige vilkårene i <a href="lov/2014-06-20-43/§6">helseregisterloven § 6</a>.</article></article><article class="legalArticle" data-lovdata-URL="SF/forskrift/2023-10-27-1713/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Utarbeidelse av statistikk og tilgjengeliggjøring av opplysninger</span></h2><article class="legalP" id="paragraf-8-ledd-1">Den dataansvarlige kan tilgjengeliggjøre opplysningene fra Brukerplan av eget tiltak eller etter søknad, for formål som er i samsvar med forskriften <a href="forskrift/2023-10-27-1713/§2">§ 2</a>.</article><article class="legalP" id="paragraf-8-ledd-2">Opplysningene skal som hovedregel tilgjengeliggjøres som anonym statistikk. Indirekte personidentifiserbare personopplysninger kan likevel tilgjengeliggjøres dersom vilkårene i <a href="lov/2014-06-20-43/§19a">helseregisterloven § 19a</a> er oppfylt.</article><article class="legalP" id="paragraf-8-ledd-3">Helseopplysninger og andre personopplysninger som skal brukes til formål som nevnt i <a href="forskrift/2023-10-27-1713/§2/setning/1">§ 2 første punktum</a>, kan tilgjengeliggjøres uten hinder av taushetsplikten.</article></article><article class="legalArticle" data-lovdata-URL="SF/forskrift/2023-10-27-1713/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Taushetsplikt</span></h2><article class="legalP" id="paragraf-9-ledd-1">Enhver som behandler helseopplysninger og andre personopplysninger i Brukerplan har taushetsplikt etter <a href="lov/2014-06-20-43/§17">helseregisterloven § 17</a>. Andre som får adgang eller kjennskap til helseopplysninger og andre personopplysninger fra Brukerplan, har samme taushetsplikt.</article></article><article class="legalArticle" data-lovdata-URL="SF/forskrift/2023-10-27-1713/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Rett til å motsette seg behandling</span></h2><article class="legalP" id="paragraf-10-ledd-1">Pasienter og brukere kan motsette seg at opplysninger samles inn, sammenstilles og overføres til og behandles i Brukerplan.</article><article class="legalP" id="paragraf-10-ledd-2">Før opplysningene gis ut fra tjenesten etter <a href="forskrift/2023-10-27-1713/§5">§ 5</a>, skal den registrerte få informasjon om Brukerplan og adgangen til å motsette seg overføring og annen behandling av opplysningene i Brukerplan.</article></article><article class="legalArticle" data-lovdata-URL="SF/forskrift/2023-10-27-1713/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Lagring av opplysningene</span></h2><article class="legalP" id="paragraf-11-ledd-1">Helseopplysninger og andre personopplysninger i Brukerplan skal ikke lagres lenger enn det som er nødvendig for formålet og skal slettes av dataansvarlig innen ti år etter at de ble overført til Brukerplan.</article></article><article class="legalArticle" data-lovdata-URL="SF/forskrift/2023-10-27-1713/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Informasjonssikkerhet</span></h2><article class="legalP" id="paragraf-12-ledd-1">Den dataansvarlige og databehandlere for Brukerplan skal gjennomføre tekniske og organisatoriske tiltak for å oppnå et sikkerhetsnivå som er egnet med hensyn til risikoen, jf. <a href="lov/2018-06-15-38/gdpr/a32">personvernforordningen artikkel 32</a>. Den dataansvarlige og databehandleren skal blant annet sørge for tilgangsstyring, logging og etterfølgende kontroll.</article></article><article class="legalArticle" data-lovdata-URL="SF/forskrift/2023-10-27-1713/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse og overgangsregler</span></h2><article class="legalP" id="paragraf-13-ledd-1">Forskriften trer i kraft 1. januar 2024.</article><article class="legalP" id="paragraf-13-ledd-2">Opplysninger i Brukerplan som er lovlig innhentet og registrert før denne forskriften trer i kraft, kan fortsatt behandles. Reglene i denne forskriften, med unntak av <a href="forskrift/2023-10-27-1713/§5">§ 5</a> og <a href="forskrift/2023-10-27-1713/§6">§ 6</a>, gjelder for behandlingen av disse opplysningene.</article></article></main></body></html>