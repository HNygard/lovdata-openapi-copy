<!DOCTYPE html><html lang="no"><head><title>Forskrift om helsekrav for personer i arbeid på innretninger i petroleumsvirksomheten til havs</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2010-12-20-1780</dd><dt class="dokid">DokumentID</dt><dd class="dokid">SF/forskrift/2010-12-20-1780</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="subunit">Etat</dt><dd class="subunit"><ul><li>Helsedirektoratet</li></ul></dd><dt class="publishedIn">Publisert i</dt><dd class="publishedIn">I 2010 hefte 15</dd><dt class="dateInForce">I kraft fra</dt><dd class="dateInForce">2011-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2024-01-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2023-12-18-2278">forskrift/2023-12-18-2278</a> fra 2024-01-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/1990-11-12-1164">forskrift/1990-11-12-1164</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1996-11-29-72/§10-18">lov/1996-11-29-72/§10-18</a></li><li><a href="forskrift/2010-02-12-158/§68">forskrift/2010-02-12-158/§68</a></li></ul></dd><dt class="dateOfPublication">Kunngjort</dt><dd class="dateOfPublication">2010-12-30 14:30</dd><dt class="lastupdated">Rettet</dt><dd class="lastupdated">2021-09-27 (tegnsetting i lister tilpasset universell utforming)</dd><dt class="titleShort">Korttittel</dt><dd class="titleShort">Forskrift om helsekrav for personer til havs</dd><dt class="title">Tittel</dt><dd class="title">Forskrift om helsekrav for personer i arbeid på innretninger i petroleumsvirksomheten til havs</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Helsedirektoratet 20. desember 2010 med hjemmel i <a href="lov/1996-11-29-72">lov 29. november 1996 nr. 72</a> om petroleumsvirksomhet (petroleumsloven) <a href="lov/1996-11-29-72/§10-18">§ 10-18</a> første ledd, jf. <a href="forskrift/2010-02-12-158">forskrift 12. februar 2010 nr. 158</a> om helse, miljø og sikkerhet i petroleumsvirksomheten og på enkelte landanlegg (<a href="forskrift/2010-02-12-158/§68">rammeforskriften) § 68</a>. <br /> <strong>EØS-henvisninger:</strong> <a href="avtale/avt-1992-05-02-1-v7">EØS-avtalen vedlegg VII</a> (direktiv <a href="eu/31992l0051*">92/51/EØF</a>). <br /><strong>Endret</strong> ved <a href="forskrift/2015-02-17-133">forskrifter 17 feb 2015 nr. 133</a>, <a href="forskrift/2015-12-18-1740">18 des 2015 nr. 1740</a>, <a href="forskrift/2021-09-17-2821">17 sep 2021 nr. 2821</a>, <a href="forskrift/2023-12-18-2278">18 des 2023 nr. 2278</a> (i kraft 1 jan 2024). <br /> <strong>Rettelser:</strong> 18.07.2013 (hjemmel), 27.09.2021 (tegnsetting i lister tilpasset universell utforming).</dd><dt class="refid">RefID</dt><dd class="refid">forskrift/2010-12-20-1780</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om helsekrav for personer i arbeid på innretninger i petroleumsvirksomheten til havs</a><ul class="tocSubUl"><li><a href="#kapittel-1" data-child-interval="§§ 1 – 5">Kapittel 1. Generelle bestemmelser</a><ul class="tocSubUl"><li><a href="#kapittel-1-paragraf-1">§ 1. Formål</a></li><li><a href="#kapittel-1-paragraf-2">§ 2. Virkeområde</a></li><li><a href="#kapittel-1-paragraf-3">§ 3. Definisjoner</a></li><li><a href="#kapittel-1-paragraf-4">§ 4. Krav om helseerklæring</a></li><li><a href="#kapittel-1-paragraf-5">§ 5. Virksomhetens ansvar</a></li></ul></li><li><a href="#kapittel-2" data-child-interval="§§ 6 – 9">Kapittel 2. Petroleumsleger og dykkerleger</a><ul class="tocSubUl"><li><a href="#kapittel-2-paragraf-1">§ 6. Petroleumslegens og dykkerlegens funksjon mv.</a></li><li><a href="#kapittel-2-paragraf-2">§ 7. Godkjenning av petroleumsleger og dykkerleger</a></li><li><a href="#kapittel-2-paragraf-3">§ 8. Utdypende kompetansekrav for petroleumslege</a></li><li><a href="#kapittel-2-paragraf-4">§ 9. Utdypende kompetansekrav for dykkerlege</a></li></ul></li><li><a href="#kapittel-3" data-child-interval="§§ 10 – 13">Kapittel 3. Helseundersøkelse</a><ul class="tocSubUl"><li><a href="#kapittel-3-paragraf-1">§ 10. Legitimasjon og egenerklæring</a></li><li><a href="#kapittel-3-paragraf-2">§ 11. Krav til helse</a></li><li><a href="#kapittel-3-paragraf-3">§ 12. Særlige helsekrav for personer som skal arbeide under forhøyet omgivende trykk</a></li><li><a href="#kapittel-3-paragraf-4">§ 13. Petroleumslegens og dykkerlegens helseundersøkelse</a></li></ul></li><li><a href="#kapittel-4" data-child-interval="§§ 14 – 16">Kapittel 4. Helseerklæring og erklæring om ikke oppfylte helsekrav mv.</a><ul class="tocSubUl"><li><a href="#kapittel-4-paragraf-1">§ 14. Utstedelse av helseerklæring og av erklæring om ikke oppfylte helsekrav</a></li><li><a href="#kapittel-4-paragraf-2">§ 15. Helseerklæringens gyldighetstid</a></li><li><a href="#kapittel-4-paragraf-3">§ 16. Ny helseundersøkelse i særlige tilfelle</a></li></ul></li><li><a href="#kapittel-5" data-child-interval="§§ 17 – 19">Kapittel 5. Saksbehandling</a><ul class="tocSubUl"><li><a href="#kapittel-5-paragraf-1">§ 17. Overprøving, dispensasjon og klage</a></li><li><a href="#kapittel-5-paragraf-2">§ 18. Klagenemndas sammensetning</a></li><li><a href="#kapittel-5-paragraf-3">§ 19. Saksbehandling og kompetanse i klagenemnda</a></li></ul></li><li><a href="#kapittel-6" data-child-interval="§§ 20 – 24">Kapittel 6. Avsluttende bestemmelser</a><ul class="tocSubUl"><li><a href="#kapittel-6-paragraf-1">§ 20. Helseerklæring etter annet regelverk</a></li><li><a href="#kapittel-6-paragraf-2">§ 21. Reaksjonsmidler</a></li><li><a href="#kapittel-6-paragraf-3">§ 22. Unntak</a></li><li><a href="#kapittel-6-paragraf-4">§ 23. Overgangsordninger</a></li><li><a href="#kapittel-6-paragraf-5">§ 24. Ikrafttreden</a></li></ul></li><li><a href="#kapittel-7">Merknader</a><ul class="tocSubUl"><li><a href="#kapittel-7-kapittel-1">Merknad til § 2</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2010-12-20-1780" id="dokument"><h1>Forskrift om helsekrav for personer i arbeid på innretninger i petroleumsvirksomheten til havs</h1><section class="section" data-name="kap1" id="kapittel-1" data-lovdata-URL="SF/forskrift/2010-12-20-1780/KAPITTEL_1"><h2>Kapittel 1. Generelle bestemmelser</h2><article class="legalArticle" data-lovdata-URL="SF/forskrift/2010-12-20-1780/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Forskriften skal bidra til at personer i arbeid på innretninger i petroleumsvirksomheten til havs ikke på grunn av sin helsetilstand utgjør en fare for seg selv eller andre eller for sikker drift av innretningen.</article></article><article class="legalArticle" data-lovdata-URL="SF/forskrift/2010-12-20-1780/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften gjelder helsekrav for personer i arbeid og personer som oppholder seg på innretninger i petroleumsvirksomheten til havs som omfattes av petroleumslovens virkeområde.</article><article class="legalP" id="kapittel-1-paragraf-2-ledd-2">Helsedirektoratet kan gi nærmere regler om helseundersøkelsen og veiledning når det gjelder helsekravene og muligheten for dispensasjon fra disse.</article><article class="legalP" id="kapittel-1-paragraf-2-ledd-3">Operatøren kan i særlige tilfelle, dersom det er sikkerhetsmessig forsvarlig, helt eller delvis unnta en person som ikke utfører arbeid for operatør, fra denne forskrifts bestemmelser. Operatøren skal ha en samlet oversikt over slike unntak og grunnlaget for dem.</article><article class="legalP" id="kapittel-1-paragraf-2-ledd-4">I forskriften fastsettes også helsekrav for personer som arbeider under forhøyet omgivende trykk (dykkere).</article></article><article class="legalArticle" data-lovdata-URL="SF/forskrift/2010-12-20-1780/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-3-ledd-1">I denne forskrift forstås med:</article><article class="defaultP"><i>Helseerklæring:</i> Erklæring fra petroleumslege, jf. <a href="forskrift/2010-12-20-1780/§6">§ 6</a>, om at en person er undersøkt i samsvar med forskriften, jf. veileder, og funnet å oppfylle helsekravene i denne.</article><article class="defaultP"><i>Erklæring om ikke oppfylte helsekrav:</i> Erklæring fra petroleumslege, jf. <a href="forskrift/2010-12-20-1780/§6">§ 6</a>, om at en person er undersøkt i samsvar med forskriften, jf. veileder, og ikke funnet å oppfylle helsekravene i denne.</article><article class="defaultP"><i>Petroleumslege:</i> Lege som er bemyndiget til å utstede helseerklæringer og erklæringer om ikke oppfylte helsekrav etter denne forskrift for personer som ikke arbeider under forhøyet omgivende trykk.</article><article class="defaultP"><i>Dykkerlege:</i> Lege som er bemyndiget til å utstede helseerklæringer og erklæringer om ikke oppfylte helsekrav etter denne forskrift for personer som arbeider under forhøyet omgivende trykk.</article><article class="defaultP"><i>Bemannet undervannsoperasjon:</i> Aktivitet der mennesker oppholder seg under vannflaten og/eller utsettes for forhøyet omgivende trykk.</article><article class="defaultP"><i>Petroleumsvirksomhet:</i> All virksomhet knyttet til undersjøiske petroleumsforekomster, herunder undersøkelse, leteboring, utvinning, transport, utnyttelse og avslutning samt planlegging av slike aktiviteter, likevel ikke transport av petroleum i bulk med skip, jf. <a href="lov/1996-11-29-72/§1-6">petroleumsloven § 1-6</a> bokstav c.</article><article class="defaultP"><i>Operatør:</i> Den som på rettighetshavers vegne forestår den daglige ledelsen av petroleumsvirksomheten jf. <a href="lov/1996-11-29-72/§1-6">petroleumsloven § 1-6</a> bokstav k.</article><article class="defaultP"><i>Leverandør:</i> Den som etter kontrakt med operatør eller andre leverandører utfører virksomhet i eller i tilknytning til petroleumsvirksomhet.</article></article><article class="legalArticle" data-lovdata-URL="SF/forskrift/2010-12-20-1780/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Krav om helseerklæring</span></h3><article class="legalP" id="kapittel-1-paragraf-4-ledd-1">Den som helsekravene gjelder for, jf. <a href="forskrift/2010-12-20-1780/§2">§ 2</a>, skal til enhver tid inneha helseerklæring utferdiget i samsvar med bestemmelsene i denne forskrift. Vedkommende velger fritt hvilken petroleumslege/dykkerlege som skal utferdige erklæringen.</article></article><article class="legalArticle" data-lovdata-URL="SF/forskrift/2010-12-20-1780/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Virksomhetens ansvar</span></h3><article class="legalP" id="kapittel-1-paragraf-5-ledd-1">Operatør, leverandør og andre som deltar i petroleumsvirksomheten, skal innenfor sine respektive ansvarsområder sikre og til enhver tid kunne dokumentere at personer som er nevnt i <a href="forskrift/2010-12-20-1780/§2">§ 2</a>, har gyldig helseerklæring etter denne forskrift.</article></article></section><section class="section" data-name="kap2" id="kapittel-2" data-lovdata-URL="SF/forskrift/2010-12-20-1780/KAPITTEL_2"><h2>Kapittel 2. Petroleumsleger og dykkerleger</h2><article class="legalArticle" data-lovdata-URL="SF/forskrift/2010-12-20-1780/§6" data-name="§6" id="kapittel-2-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Petroleumslegens og dykkerlegens funksjon mv.</span></h3><article class="legalP" id="kapittel-2-paragraf-1-ledd-1">En godkjent petroleumslege skal foreta helseundersøkelser og utstede erklæringer etter reglene i denne forskrift, jf. Helsedirektoratets veiledning, og dertil utarbeidet undersøkelsesskjema. For personer som skal arbeide under forhøyet omgivende trykk, foretas undersøkelsene og utstedes erklæringene av dykkerlege.</article></article><article class="legalArticle" data-lovdata-URL="SF/forskrift/2010-12-20-1780/§7" data-name="§7" id="kapittel-2-paragraf-2"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Godkjenning av petroleumsleger og dykkerleger</span></h3><article class="legalP" id="kapittel-2-paragraf-2-ledd-1">Godkjenning som petroleumslege eller dykkerlege, jf. <a href="forskrift/2010-12-20-1780/§8">§ 8</a> og <a href="forskrift/2010-12-20-1780/§9">§ 9</a>, kan gis til lege som innehar generell norsk autorisasjon, og til lege i utlandet som har dokumentert kunnskap om:<ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-2-ledd-1-punkt-1"><article class="legalP" id="kapittel-2-paragraf-2-ledd-1-punkt-1-ledd-1">relevant norsk regelverk og</article></article></li><li data-li-identifier="-" data-name="-"><article class="listArticle" id="kapittel-2-paragraf-2-ledd-1-punkt-2"><article class="legalP" id="kapittel-2-paragraf-2-ledd-1-punkt-2-ledd-1">forhold på innretninger til havs (petroleumsleger og dykkerleger) og forhold knyttet til bemannede undervannsoperasjoner (dykkerleger).</article></article></li></ul><p class="leddfortsettelse">Lege i utlandet må beherske et skandinavisk språk eller engelsk.</p></article><article class="legalP" id="kapittel-2-paragraf-2-ledd-2">Godkjenning som petroleumslege og dykkerlege gis av Helsedirektoratet eller den det bemyndiger.</article><article class="legalP" id="kapittel-2-paragraf-2-ledd-3">Godkjenningen som petroleumslege gis for 5 år om gangen. Godkjenningen som dykkerlege gis for 3 år om gangen. Det føres et offentlig tilgjengelig register over godkjente leger.</article><article class="legalP" id="kapittel-2-paragraf-2-ledd-4">For fornyelse av godkjenningen kreves at legen ikke har vist seg uegnet for oppgavene som petroleums- eller dykkerlege og har vedlikeholdt sine kunnskaper.</article><article class="legalP" id="kapittel-2-paragraf-2-ledd-5">Godkjenning som petroleumslege og dykkerlege skal trekkes tilbake hvis legen ikke lenger oppfyller vilkår som er stilt i denne forskriften, eller ikke utøver sine oppgaver etter denne forskriften tilfredsstillende.</article><article class="changesToParent">Endret ved <a href="forskrift/2015-02-17-133">forskrift 17 feb 2015 nr. 133</a> (i kraft 1 mars 2015, se denne for overgangsregel til tredje ledd).</article></article><article class="legalArticle" data-lovdata-URL="SF/forskrift/2010-12-20-1780/§8" data-name="§8" id="kapittel-2-paragraf-3"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Utdypende kompetansekrav for petroleumslege</span></h3><article class="legalP" id="kapittel-2-paragraf-3-ledd-1">Følgende utdypende kompetansekrav som fastsettes av Helsedirektoratet, gjelder for godkjenning som petroleumslege:<ul class="defaultList"><li><article class="listArticle" id="kapittel-2-paragraf-3-ledd-1-punkt-1"><article class="legalP" id="kapittel-2-paragraf-3-ledd-1-punkt-1-ledd-1"><i>Førstegangs godkjenning</i><br />Gjennomført obligatorisk opplæring og bestått eksamen.</article></article></li><li><article class="listArticle" id="kapittel-2-paragraf-3-ledd-1-punkt-2"><article class="legalP" id="kapittel-2-paragraf-3-ledd-1-punkt-2-ledd-1"><i>Vedlikeholdskrav</i><br />Gjennomført obligatorisk oppdateringskurs og bestått eksamen.</article></article></li></ul></article><article class="legalP" id="kapittel-2-paragraf-3-ledd-2">Helsedirektoratets vedtak om forhåndsgodkjenning av kurs kan påklages til Nasjonalt klageorgan for helsetjenesten.</article><article class="changesToParent">Endret ved <a href="forskrift/2015-12-18-1740">forskrift 18 des 2015 nr. 1740</a> (i kraft 1 jan 2016).</article></article><article class="legalArticle" data-lovdata-URL="SF/forskrift/2010-12-20-1780/§9" data-name="§9" id="kapittel-2-paragraf-4"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Utdypende kompetansekrav for dykkerlege</span></h3><article class="defaultP"><i>Førstegangs godkjenning</i><p class="leddfortsettelse">For å bli godkjent som dykkerlege må vedkommende foruten å være godkjent petroleumslege også dokumentere kjennskap til de spesielle forhold og krav som gjelder ved arbeid under forhøyet omgivende trykk. Helsedirektoratet gir nærmere bestemmelser om dette kompetansekravet.</p></article><article class="defaultP"><i>Vedlikeholdskrav</i><p class="leddfortsettelse">Gjennomført obligatorisk oppdateringskurs og bestått eksamen.</p></article><article class="legalP" id="kapittel-2-paragraf-4-ledd-1">Helsedirektoratets vedtak om forhåndsgodkjenning av kurs kan påklages til Nasjonalt klageorgan for helsetjenesten.</article><article class="changesToParent">Endret ved <a href="forskrift/2015-12-18-1740">forskrift 18 des 2015 nr. 1740</a> (i kraft 1 jan 2016).</article></article></section><section class="section" data-name="kap3" id="kapittel-3" data-lovdata-URL="SF/forskrift/2010-12-20-1780/KAPITTEL_3"><h2>Kapittel 3. Helseundersøkelse</h2><article class="legalArticle" data-lovdata-URL="SF/forskrift/2010-12-20-1780/§10" data-name="§10" id="kapittel-3-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Legitimasjon og egenerklæring</span></h3><article class="legalP" id="kapittel-3-paragraf-1-ledd-1">Petroleumslegen og dykkerlegen skal kontrollere personens identitet før helseundersøkelsen tar til. Den som skal undersøkes, skal gjøres kjent med at han plikter å gi så fullstendige opplysninger som mulig om sin helsetilstand, og skal avgi egenerklæring om sin helse på fastsatt skjema. Egenerklæringen skal underskrives i petroleumslegens eller dykkerlegens påsyn og oppbevares hos denne legen. Det skal framgå av egenerklæringen at personen ved sin underskrift samtykker i at petroleumslegen og dykkerlegen kan innhente de helseopplysningene som er nødvendig for å sikre en forsvarlig utredning.</article></article><article class="legalArticle" data-lovdata-URL="SF/forskrift/2010-12-20-1780/§11" data-name="§11" id="kapittel-3-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Krav til helse</span></h3><article class="legalP" id="kapittel-3-paragraf-2-ledd-1">Person som nevnt i <a href="forskrift/2010-12-20-1780/§2">§ 2</a> må ikke på grunn av sin helsetilstand utgjøre en fare for seg selv eller andre eller for sikker drift av innretningen. Vedkommende må oppfylle følgende generelle krav til helse:<ul class="defaultList"><li data-li-identifier="-" data-name="-"><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">være fysisk og psykisk i stand til å mestre opphold på innretningen og en evakueringssituasjon</article></article></li><li data-li-identifier="-" data-name="-"><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">være i stand til å arbeide sikkerhetsmessig forsvarlig til havs</article></article></li><li data-li-identifier="-" data-name="-"><article class="listArticle" id="kapittel-3-paragraf-2-ledd-1-punkt-3"><article class="legalP" id="kapittel-3-paragraf-2-ledd-1-punkt-3-ledd-1">ikke ha en tilstand som kan medføre at varsling ikke registreres</article></article></li><li data-li-identifier="-" data-name="-"><article class="listArticle" id="kapittel-3-paragraf-2-ledd-1-punkt-4"><article class="legalP" id="kapittel-3-paragraf-2-ledd-1-punkt-4-ledd-1">ikke ha en lidelse hvor bortfall av nødvendig medisinering eller som av andre grunner kan medføre alvorlig fare for egen eller andres helse og sikkerhet.</article></article></li></ul></article><article class="legalP" id="kapittel-3-paragraf-2-ledd-2">Videre må vedkommende oppfylle følgende spesifikke helsekrav:<ol class="defaultList" type="1"><li data-name="1." value="1"><article class="listArticle" id="kapittel-3-paragraf-2-ledd-2-punkt-1"><article class="legalP" id="kapittel-3-paragraf-2-ledd-2-punkt-1-ledd-1"><i>Syn</i><br />Synsstyrken (visus) må være god nok til at vedkommende kan arbeide på en sikker måte på innretninger i petroleumsvirksomheten til havs.<br />Det må være normalt synsfelt på minst ett øye.</article></article></li><li data-name="2." value="2"><article class="listArticle" id="kapittel-3-paragraf-2-ledd-2-punkt-2"><article class="legalP" id="kapittel-3-paragraf-2-ledd-2-punkt-2-ledd-1"><i>Hørsel</i><br />Hørselen må ikke være mer nedsatt enn at sikkerhetskritiske lydvarsler og taleinformasjon kan oppfattes.</article></article></li><li data-name="3." value="3"><article class="listArticle" id="kapittel-3-paragraf-2-ledd-2-punkt-3"><article class="legalP" id="kapittel-3-paragraf-2-ledd-2-punkt-3-ledd-1"><i>Hjerte-karsykdom</i><br />Det må ikke være hjertesykdom eller karsykdom som kan medføre økt sannsynlighet for akutte behandlingstrengende sykdomstilfelle.</article></article></li><li data-name="4." value="4"><article class="listArticle" id="kapittel-3-paragraf-2-ledd-2-punkt-4"><article class="legalP" id="kapittel-3-paragraf-2-ledd-2-punkt-4-ledd-1"><i>Hjernefunksjonsforstyrrelser</i><br />Det må ikke foreligge tilstander som medfører økt sannsynlighet for anfallsvis opptredende hjernefunksjonsforstyrrelser eller andre anfall med redusert bevissthet.</article></article></li><li data-name="5." value="5"><article class="listArticle" id="kapittel-3-paragraf-2-ledd-2-punkt-5"><article class="legalP" id="kapittel-3-paragraf-2-ledd-2-punkt-5-ledd-1"><i>Psykiske lidelser</i><br />Det må ikke være psykisk lidelse eller personlighetsavvik som medfører nedsatt dømmekraft, impulskontroll eller adferdsforstyrrelser.</article></article></li><li data-name="6." value="6"><article class="listArticle" id="kapittel-3-paragraf-2-ledd-2-punkt-6"><article class="legalP" id="kapittel-3-paragraf-2-ledd-2-punkt-6-ledd-1"><i>Diabetes</i><br />Det må ikke være diabetes som behandles med insulin eller andre antidiabetika som kan føre til hypoglykemi.</article></article></li><li data-name="7." value="7"><article class="listArticle" id="kapittel-3-paragraf-2-ledd-2-punkt-7"><article class="legalP" id="kapittel-3-paragraf-2-ledd-2-punkt-7-ledd-1"><i>Misbruk</i><br />Det må ikke være misbruk av alkohol eller andre rusmidler, og ikke bruk av beroligende eller bedøvende midler i doser som reduserer årvåkenhet og arbeidsevne.</article></article></li><li data-name="8." value="8"><article class="listArticle" id="kapittel-3-paragraf-2-ledd-2-punkt-8"><article class="legalP" id="kapittel-3-paragraf-2-ledd-2-punkt-8-ledd-1"><i>Lungefunksjon</i><br />Det må være tilfredsstillende lungefunksjon.</article></article></li><li data-name="9." value="9"><article class="listArticle" id="kapittel-3-paragraf-2-ledd-2-punkt-9"><article class="legalP" id="kapittel-3-paragraf-2-ledd-2-punkt-9-ledd-1"><i>Førlighet</i><br />Førligheten må være tilstrekkelig til at vedkommende kan arbeide sikkerhetsmessig forsvarlig og mestre en nødssituasjon og evakuering.</article></article></li><li data-name="10." value="10"><article class="listArticle" id="kapittel-3-paragraf-2-ledd-2-punkt-10"><article class="legalP" id="kapittel-3-paragraf-2-ledd-2-punkt-10-ledd-1"><i>Medikamentbruk</i><br />Det må ikke være bruk av medikamenter, enten disse er forskrevet av lege eller ikke, som reduserer vedkommendes mulighet til å arbeide sikkerhetsmessig forsvarlig og mestre en nødssituasjon og evakuering.</article></article></li><li data-name="11." value="11"><article class="listArticle" id="kapittel-3-paragraf-2-ledd-2-punkt-11"><article class="legalP" id="kapittel-3-paragraf-2-ledd-2-punkt-11-ledd-1"><i>Andre lidelser</i><br />Det må ikke være andre lidelser som medfører at kravene til helse og førlighet ikke er oppfylt, eller kan medføre behov for akutt medisinsk behandling som ikke kan ytes til havs.<br />Det må ikke være overvekt som utgjør en sikkerhetsmessig risiko i en nødssituasjon.</article></article></li></ol></article><article class="legalP" id="kapittel-3-paragraf-2-ledd-3">Helsekravene etter denne forskriften er ikke oppfylt ved svangerskap etter 28. uke.</article></article><article class="legalArticle" data-lovdata-URL="SF/forskrift/2010-12-20-1780/§12" data-name="§12" id="kapittel-3-paragraf-3"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Særlige helsekrav for personer som skal arbeide under forhøyet omgivende trykk</span></h3><article class="legalP" id="kapittel-3-paragraf-3-ledd-1">For person som skal oppholde seg under forhøyet omgivende trykk, gjelder helsekravene i <a href="forskrift/2010-12-20-1780/§11">§ 11</a>. I tillegg gjelder de særskilte helsekrav som Helsedirektoratet har fastsatt for dykkere.</article></article><article class="legalArticle" data-lovdata-URL="SF/forskrift/2010-12-20-1780/§13" data-name="§13" id="kapittel-3-paragraf-4"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Petroleumslegens og dykkerlegens helseundersøkelse</span></h3><article class="legalP" id="kapittel-3-paragraf-4-ledd-1">Petroleumslegen og dykkerlegen skal innhente den informasjon om personens helsetilstand, arbeidsforhold og oppgaver som er nødvendig for å ta stilling til om helseerklæring kan utstedes. Hovedfunn, vurdering og konklusjon skal noteres på fastsatt skjema eller likeverdig elektronisk dokumentasjonssystem. Dette sammen med annet aktuelt materiale oppbevares i vedkommendes (pasient)journal.</article><article class="legalP" id="kapittel-3-paragraf-4-ledd-2">Petroleumslegen og dykkerlegen skal under saksforberedelsen i nødvendig utstrekning innhente uttalelse fra annen lege eller helseinstans.</article><article class="legalP" id="kapittel-3-paragraf-4-ledd-3">Mottar petroleumslegen eller dykkerlegen opplysninger som har betydning for saken, skal opplysningene forelegges den som (skal) undersøkes.</article></article></section><section class="section" data-name="kap4" id="kapittel-4" data-lovdata-URL="SF/forskrift/2010-12-20-1780/KAPITTEL_4"><h2>Kapittel 4. Helseerklæring og erklæring om ikke oppfylte helsekrav mv.</h2><article class="legalArticle" data-lovdata-URL="SF/forskrift/2010-12-20-1780/§14" data-name="§14" id="kapittel-4-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Utstedelse av helseerklæring og av erklæring om ikke oppfylte helsekrav</span></h3><article class="legalP" id="kapittel-4-paragraf-1-ledd-1">Dersom petroleumslegen eller dykkerlegen etter undersøkelsen finner at en person tilfredsstiller helsekravene gitt i eller i medhold av denne forskrift, skal legen straks utstede helseerklæring på fastsatt skjema.</article><article class="legalP" id="kapittel-4-paragraf-1-ledd-2">Petroleumslegen og dykkerlegen kan begrense helseerklæringen til å gjelde et bestemt tidsrom av hensyn til søkerens helsemessige situasjon.</article><article class="legalP" id="kapittel-4-paragraf-1-ledd-3">Dersom petroleumslegen eller dykkerlegen etter undersøkelsen finner at en person ikke fyller helsekravene etter denne forskrift, skal legen utstede erklæring om ikke oppfylte helsekrav på fastsatt skjema.</article><article class="legalP" id="kapittel-4-paragraf-1-ledd-4">Kopi av nevnte skjema behandles som del av vedkommendes journal og oppbevares i samsvar med regelverket om pasientjournal.</article><article class="legalP" id="kapittel-4-paragraf-1-ledd-5">Petroleumslegen og dykkerlegen skal overfor søkeren begrunne sine avgjørelser om tidsmessig begrensning og erklæring om ikke oppfylte helsekrav. Legen skal opplyse om retten til å få saken behandlet av Statsforvalteren i Rogaland.</article><article class="changesToParent">Endret ved forskrift <a href="forskrift/2021-09-17-2821">17 sep 2021 nr. 2821</a>.</article></article><article class="legalArticle" data-lovdata-URL="SF/forskrift/2010-12-20-1780/§15" data-name="§15" id="kapittel-4-paragraf-2"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Helseerklæringens gyldighetstid</span></h3><article class="legalP" id="kapittel-4-paragraf-2-ledd-1">Helseerklæringen er gyldig i inntil to år.</article><article class="legalP" id="kapittel-4-paragraf-2-ledd-2">For de som arbeider under forhøyet omgivende trykk, gjelder helseerklæringen inntil ett år.</article><article class="legalP" id="kapittel-4-paragraf-2-ledd-3">Gyldighetstiden regnes fra erklæringens utstedelse. Ved fornyelser kan gyldighetstiden regnes fra utløpsdato av gjeldende helseerklæring hvis arbeidstakeren framstiller seg for undersøkelse siste måned av gyldighetsperioden.</article></article><article class="legalArticle" data-lovdata-URL="SF/forskrift/2010-12-20-1780/§16" data-name="§16" id="kapittel-4-paragraf-3"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Ny helseundersøkelse i særlige tilfelle</span></h3><article class="legalP" id="kapittel-4-paragraf-3-ledd-1">Den som har hatt sykmelding i 8 uker eller lenger, eller har grunn til å tro at han ikke lenger tilfredsstiller helsekravene, skal konsultere petroleumslege eller dykkerlege som skal vurdere behovet for ny helseerklæring.</article><article class="legalP" id="kapittel-4-paragraf-3-ledd-2">Operatør eller den ansvarlige etter <a href="forskrift/2010-12-20-1780/§5">§ 5</a> kan kreve framlagt ny helseerklæring hvis det er sannsynlig at personen ikke lenger oppfyller kravene til helseerklæring.</article></article></section><section class="section" data-name="kap5" id="kapittel-5" data-lovdata-URL="SF/forskrift/2010-12-20-1780/KAPITTEL_5"><h2>Kapittel 5. Saksbehandling</h2><article class="legalArticle" data-lovdata-URL="SF/forskrift/2010-12-20-1780/§17" data-name="§17" id="kapittel-5-paragraf-1"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Overprøving, dispensasjon og klage</span></h3><article class="legalP" id="kapittel-5-paragraf-1-ledd-1">Legens utstedelse av helseerklæring for et begrenset tidsrom eller erklæring om ikke oppfylte helsekrav kan bringes inn for Statsforvalteren i Rogaland. Saken fremmes for den petroleumslegen eller dykkerlegen som har utstedt helseerklæringen eller erklæringen om ikke oppfylte helsekrav.</article><article class="legalP" id="kapittel-5-paragraf-1-ledd-2">Petroleumslegen eller dykkerlegen skal foreta de ytterligere undersøkelser som saken gir grunn til, og oversende den med utfyllende opplysninger til Statsforvalteren i Rogaland.</article><article class="legalP" id="kapittel-5-paragraf-1-ledd-3">Statsforvalteren vurderer om helsekravene er oppfylt eller ikke:<ol class="defaultList" type="1"><li data-name="1." value="1"><article class="listArticle" id="kapittel-5-paragraf-1-ledd-3-punkt-1"><article class="legalP" id="kapittel-5-paragraf-1-ledd-3-punkt-1-ledd-1">Ved oppfylte helsekrav utstedes helseerklæring.</article></article></li><li data-name="2." value="2"><article class="listArticle" id="kapittel-5-paragraf-1-ledd-3-punkt-2"><article class="legalP" id="kapittel-5-paragraf-1-ledd-3-punkt-2-ledd-1">Ved ikke oppfylte helsekrav vurderes om det kan gis dispensasjon fra helsekravene. Slik dispensasjon skal bare gis når det foreligger særlige grunner og hensynet til sikkerheten ikke taler mot det. Det kan stilles vilkår for dispensasjonen.</article></article></li></ol></article><article class="legalP" id="kapittel-5-paragraf-1-ledd-4">Statsforvalteren i Rogaland sitt vedtak etter <a href="forskrift/2010-12-20-1780/§17">§ 17</a> er et enkeltvedtak som kan påklages etter forvaltningslovens regler til en klagenemnd.</article><article class="legalP" id="kapittel-5-paragraf-1-ledd-5">Fristen for å klage på Statsforvalteren i Rogaland sitt vedtak er 3 uker fra det tidspunktet underretning om vedtaket er kommet fram til søkeren. Klagen sendes Statsforvalteren i Rogaland.</article><article class="changesToParent">Endret ved forskrift <a href="forskrift/2021-09-17-2821">17 sep 2021 nr. 2821</a>, <a href="forskrift/2021-09-17-2821">17 sep 2021 nr. 2821</a>.</article></article><article class="legalArticle" data-lovdata-URL="SF/forskrift/2010-12-20-1780/§18" data-name="§18" id="kapittel-5-paragraf-2"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Klagenemndas sammensetning</span></h3><article class="legalP" id="kapittel-5-paragraf-2-ledd-1">Helsedirektoratet oppnevner ei klagenemnd på fire medlemmer:<ul class="defaultList"><li data-li-identifier="-" data-name="-"><article class="listArticle" id="kapittel-5-paragraf-2-ledd-1-punkt-1"><article class="legalP" id="kapittel-5-paragraf-2-ledd-1-punkt-1-ledd-1">en lege som er nemndas leder</article></article></li><li data-li-identifier="-" data-name="-"><article class="listArticle" id="kapittel-5-paragraf-2-ledd-1-punkt-2"><article class="legalP" id="kapittel-5-paragraf-2-ledd-1-punkt-2-ledd-1">ett medlem etter forslag fra Havindustritilsynet</article></article></li><li data-li-identifier="-" data-name="-"><article class="listArticle" id="kapittel-5-paragraf-2-ledd-1-punkt-3"><article class="legalP" id="kapittel-5-paragraf-2-ledd-1-punkt-3-ledd-1">en lege etter forslag fra arbeidsgiverorganisasjonene</article></article></li><li data-li-identifier="-" data-name="-"><article class="listArticle" id="kapittel-5-paragraf-2-ledd-1-punkt-4"><article class="legalP" id="kapittel-5-paragraf-2-ledd-1-punkt-4-ledd-1">ett medlem etter forslag fra arbeidstakerorganisasjonene.</article></article></li></ul></article><article class="legalP" id="kapittel-5-paragraf-2-ledd-2">Det oppnevnes minst ett varamedlem for hvert medlem.</article><article class="legalP" id="kapittel-5-paragraf-2-ledd-3">Medlemmene i klagenemnda har en funksjonstid på 4 år. Gjenoppnevning kan foretas.</article><article class="legalP" id="kapittel-5-paragraf-2-ledd-4">Ved stemmelikhet har lederen dobbeltstemme.</article><article class="legalP" id="kapittel-5-paragraf-2-ledd-5">Statsforvalteren i Rogaland er sekretariat for klagenemnda. Sekretariatet skal ha juridisk kompetanse.</article><article class="changesToParent">Endret ved forskrifter <a href="forskrift/2021-09-17-2821">17 sep 2021 nr. 2821</a>, <a href="forskrift/2023-12-18-2278">18 des 2023 nr. 2278</a> (i kraft 1 jan 2024).</article></article><article class="legalArticle" data-lovdata-URL="SF/forskrift/2010-12-20-1780/§19" data-name="§19" id="kapittel-5-paragraf-3"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Saksbehandling og kompetanse i klagenemnda</span></h3><article class="legalP" id="kapittel-5-paragraf-3-ledd-1">Forvaltningsloven, herunder bestemmelsene om taushetsplikt, gjelder for nemndas medlemmer og saksbehandling.</article><article class="legalP" id="kapittel-5-paragraf-3-ledd-2">Den som klager har rett til å møte i nemnda og ha med seg en fullmektig.</article><article class="legalP" id="kapittel-5-paragraf-3-ledd-3">Nemnda kan sette begrensninger og vilkår i helseerklæringen.</article></article></section><section class="section" data-name="kap6" id="kapittel-6" data-lovdata-URL="SF/forskrift/2010-12-20-1780/KAPITTEL_6"><h2>Kapittel 6. Avsluttende bestemmelser</h2><article class="legalArticle" data-lovdata-URL="SF/forskrift/2010-12-20-1780/§20" data-name="§20" id="kapittel-6-paragraf-1"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Helseerklæring etter annet regelverk</span></h3><article class="legalP" id="kapittel-6-paragraf-1-ledd-1">Den som har gjennomgått helseundersøkelse og fått helseerklæring etter annet regelverk, norsk eller utenlandsk, som stiller minst like strenge helsekrav, anses å oppfylle helsekravene i denne forskrift. Statsforvalteren i Rogaland bestemmer hvilke regelverk dette skal gjelde.</article><article class="changesToParent">Endret ved forskrift <a href="forskrift/2021-09-17-2821">17 sep 2021 nr. 2821</a>.</article></article><article class="legalArticle" data-lovdata-URL="SF/forskrift/2010-12-20-1780/§21" data-name="§21" id="kapittel-6-paragraf-2"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Reaksjonsmidler</span></h3><article class="legalP" id="kapittel-6-paragraf-2-ledd-1">Bestemmelser om straff og andre reaksjonsmidler som går fram av petroleums- og helselovgivningen, gjelder ved brudd på bestemmelser i denne forskrift.</article></article><article class="legalArticle" data-lovdata-URL="SF/forskrift/2010-12-20-1780/§22" data-name="§22" id="kapittel-6-paragraf-3"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Unntak</span></h3><article class="legalP" id="kapittel-6-paragraf-3-ledd-1">Helsedirektoratet kan i særskilte tilfelle gjøre unntak fra denne forskriften.</article></article><article class="legalArticle" data-lovdata-URL="SF/forskrift/2010-12-20-1780/§23" data-name="§23" id="kapittel-6-paragraf-4"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Overgangsordninger</span></h3><article class="legalP" id="kapittel-6-paragraf-4-ledd-1">De helseerklæringer eller dispensasjoner som er utstedt før ikrafttredelsen av denne forskriften, vil ha den gyldighetstid de er utstedt for.</article><article class="legalP" id="kapittel-6-paragraf-4-ledd-2">Den som vil utøve arbeid som petroleums- eller dykkerlege må senest innen tre år etter ikrafttredelsen av denne forskriften oppfylle kravene i forskriftens <a href="forskrift/2010-12-20-1780/§7">§ 7</a> – § 9. Det samme gjelder for leger i utlandet som er godkjent etter § 5 i <a href="forskrift/1990-11-12-1164">forskriften 12. november 1990 nr. 1164</a>.</article></article><article class="legalArticle" data-lovdata-URL="SF/forskrift/2010-12-20-1780/§24" data-name="§24" id="kapittel-6-paragraf-5"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Ikrafttreden</span></h3><article class="legalP" id="kapittel-6-paragraf-5-ledd-1">Denne forskrift trer i kraft 1. januar 2011.</article><article class="legalP" id="kapittel-6-paragraf-5-ledd-2">Fra samme tidspunkt oppheves <a href="forskrift/1990-11-12-1164">forskrift 12. november 1990 nr. 1164</a> om helsekrav for arbeidstakere i petroleumsvirksomheten, fastsatt av Helsedirektoratet med hjemmel i § 57 i lov 22. mars 1985 nr. 11 om petroleumsvirksomhet jf. § 23 i <a href="forskrift/1985-06-28-1215">forskrift 28. juni 1985 nr. 1215</a> om sikkerhet mv. i petroleumsvirksomheten (jf. Sosialdepartementets delegeringsskriv av 5. september 1985) jf. <a href="lov/1996-11-29-72">lov 29. november 1996 nr. 72</a> om petroleumsvirksomhet jf. <a href="forskrift/1997-06-27-649">forskrift 27. juni 1997 nr. 649</a> om sikkerhet i petroleumsvirksomheten <a href="forskrift/1997-06-27-649/§4">§ 4</a> nr. 3 jf. <a href="forskrift/2001-08-31-1016">forskrift 31. august 2001 nr. 1016</a> om helse, miljø og sikkerhet i petroleumsvirksomheten <a href="forskrift/2001-08-31-1016/§57">§ 57</a> og <a href="forskrift/2001-08-31-1016/§63">§ 63</a> nr. 4 jf. nr. 2 q.</article></article></section><section class="section" id="kapittel-7" data-lovdata-URL="SF/forskrift/2010-12-20-1780/KAPITTEL_7"><h2>Merknader</h2><section class="section" data-name="veiledning" id="kapittel-7-kapittel-1" data-lovdata-URL="SF/forskrift/2010-12-20-1780/veiledning"><h3>Merknad til § 2</h3><article class="legalP" id="kapittel-7-kapittel-1-ledd-1">Forskriften omfatter (helsekrav for) alle former for arbeid eller virksomhet: inntektsgivende eller ikke, uansett hvordan arbeidet er organisert – som ansettelsesforhold eller selvstendig konsulentvirksomhet mv. – og ikke bare arbeid som er direkte relatert til petroleumsvirksomhet.</article><article class="legalP" id="kapittel-7-kapittel-1-ledd-2">(Arbeidstakere på flyttbare innretninger utenom petroleumsvirksomheten eller under transport til eller fra petroleumsvirksomheten omfattes i utgangspunktet av sjømannsloven. Dette følger av <a href="forskrift/1986-01-31-222">forskrift 31. januar 1986 nr. 222</a> om sjømannslovens virkeområde <a href="forskrift/2010-12-20-1780/§1">§ 1</a> og <a href="forskrift/2010-12-20-1780/§7">§ 7</a>. «Flyttbare innretninger» er definert i sistnevnte forskrift <a href="forskrift/1986-01-31-222/§2">§ 2</a> nr. 1.).</article></section></section></main></body></html>