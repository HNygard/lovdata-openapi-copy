<!DOCTYPE html><html lang="no"><head><title>Forskrift om særskilte kompensasjonsordninger mv. etter avvikling av hold av pelsdyr</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-07-08-1335</dd><dt class="dokid">DokumentID</dt><dd class="dokid">SF/forskrift/2022-07-08-1335</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="subunit">Etat</dt><dd class="subunit"><ul><li>Matpolitisk avdeling</li></ul></dd><dt class="dateInForce">I kraft fra</dt><dd class="dateInForce">2022-07-08</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2019-11-27-1587">forskrift/2019-11-27-1587</a></li></ul></dd><dt class="basedOn">Hjemmel</dt><dd class="basedOn"><ul><li><a href="lov/2019-06-21-63/§3">lov/2019-06-21-63/§3</a></li><li><a href="lov/2019-06-21-63/§5">lov/2019-06-21-63/§5</a></li></ul></dd><dt class="dateOfPublication">Kunngjort</dt><dd class="dateOfPublication">2022-07-12 14:25</dd><dt class="title">Tittel</dt><dd class="title">Forskrift om særskilte kompensasjonsordninger mv. etter avvikling av hold av pelsdyr</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Landbruks- og matdepartementet 8. juli 2022 med hjemmel i <a href="lov/2019-06-21-63/§3">lov 21. juni 2019 nr. 63 om forbud mot hold av pelsdyr § 3</a> og <a href="lov/2019-06-21-63/§5">§ 5</a>.</dd><dt class="refid">RefID</dt><dd class="refid">forskrift/2022-07-08-1335</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om særskilte kompensasjonsordninger mv. etter avvikling av hold av pelsdyr</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Definisjoner</a></li><li><a href="#paragraf-3">§ 3. Kompensasjon for kostnader til riving og opprydding</a></li><li><a href="#paragraf-4">§ 4. Kompensasjon for lavere årlig alderspensjon</a></li><li><a href="#paragraf-5">§ 5. Fradrag i erstatning og vederlag</a></li><li><a href="#paragraf-6">§ 6. Søknad og frister. Utbetaling av forskudd</a></li><li><a href="#paragraf-7">§ 7. Administrasjon, dispensasjon og klage</a></li><li><a href="#paragraf-8">§ 8. Opplysningsplikt og kontroll</a></li><li><a href="#paragraf-9">§ 9. Tilbakebetaling og foreldelse</a></li><li><a href="#paragraf-10">§ 10. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2022-07-08-1335" id="dokument"><h1>Forskrift om særskilte kompensasjonsordninger mv. etter avvikling av hold av pelsdyr</h1><article class="legalArticle" data-lovdata-URL="SF/forskrift/2022-07-08-1335/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Forskriften skal gjennom nærmere bestemmelser om kompensasjonsordninger som utfyller eller kommer i tillegg til erstatning og vederlag etter <a href="lov/2019-06-21-63/§3">lov om forbud mot hold av pelsdyr § 3</a>, og om forskuddsutbetaling av slik erstatning eller vederlag, ytterligere kompensere for negative konsekvenser av forbudet mot hold av pelsdyr og stimulere til riving og opprydding av anlegg for hold av pelsdyr.</article></article><article class="legalArticle" data-lovdata-URL="SF/forskrift/2022-07-08-1335/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1">I denne forskriften forstås med<ol class="defaultList" type="1"><li data-name="1." value="1"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1"><i>pelsdyroppdretter:</i> den fysiske eller juridiske personen som disponerer eller har disponert pelsdyr med sikte på salg eller annen utnyttelse av pelsen.</article></article></li><li data-name="2." value="2"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1"><i>pelsdyr:</i> mink (<i>Mustela vison</i>), sølvrevtyper (<i>Vulpes vulpes)</i>, blårevtyper (<i>Vulpes lagopus</i>) og krysninger mellom disse revetypene.</article></article></li></ol></article></article><article class="legalArticle" data-lovdata-URL="SF/forskrift/2022-07-08-1335/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Kompensasjon for kostnader til riving og opprydding</span></h2><article class="legalP" id="paragraf-3-ledd-1">Eier av anlegg for hold av pelsdyr gis kompensasjon som dekker faktiske kostnader for riving og opprydding av anleggets bygninger med tilhørende infrastruktur som har vært direkte knyttet til pelsdyrholdet, dersom det tilfredsstilte gjeldende forskriftskrav pr. 15. januar 2018 og det ble holdt pelsdyr i anlegget etter 1. januar 2015. Kompensasjon gis bare dersom arbeidet skjer etter en plan som på forhånd er godkjent av statsforvalteren. Ved godkjenning av planen skal det vurderes om arbeidet og kostnadene står i et rimelig forhold til anleggets størrelse og konstruksjon. Statsforvalteren kan stille krav om at det innhentes tilbud på arbeidet fra en eller flere tjenestetilbydere. Planen skal inneholde tilbud fra tjenestetilbyder når dette er innhentet. Statsforvalteren kan fastsette vilkår for å godkjenne planen.</article><article class="legalP" id="paragraf-3-ledd-2">Pelsdyroppdretteres egeninnsats kan inngå i faktiske kostnader etter første ledd. Ved beregning av kostnadene skal pelsdyroppdretterens eget arbeid kompenseres etter l.tr. 48 i statens regulativ.</article><article class="legalP" id="paragraf-3-ledd-3">Kompensasjon for riving og opprydding forutsetter at <a href="lov/2016-06-17-73">anskaffelsesloven</a> og <a href="forskrift/2016-08-12-974">anskaffelsesforskriften</a> følges når det inngås kontrakter om slikt arbeid dersom disse reglene kommer til anvendelse, jf. <a href="forskrift/2016-08-12-974/§1-3">anskaffelsesforskriften § 1-3</a>.</article></article><article class="legalArticle" data-lovdata-URL="SF/forskrift/2022-07-08-1335/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Kompensasjon for lavere årlig alderspensjon</span></h2><article class="legalP" id="paragraf-4-ledd-1">En pelsdyroppdretter som holdt pelsdyr for pelsdyrproduksjon 15, januar 2018, er født 1. februar 1963 eller tidligere, og som tar ut alderspensjon etter fylte 62 år, men før fylte 67 år, kan gis kompensasjon for lavere årlig alderspensjon som følge at uttaket startet før fylte 67 år.</article><article class="legalP" id="paragraf-4-ledd-2">Vilkår for rett til kompensasjon etter første ledd er at vedkommende har avviklet sin pelsdyrvirksomhet og ikke har annen pensjonsgivende inntekt som overstiger to ganger grunnbeløpet etter <a href="lov/1997-02-28-19/§1-4">folketrygdloven § 1-4</a>.</article><article class="legalP" id="paragraf-4-ledd-3">Dersom vilkårene er oppfylt, utbetales kompensasjonen årlig med 16.700 kroner for hver hele måned vilkårene er oppfylt fram til den 1. i måneden etter at vedkommende har fylt 67 år.</article></article><article class="legalArticle" data-lovdata-URL="SF/forskrift/2022-07-08-1335/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Fradrag i erstatning og vederlag</span></h2><article class="legalP" id="paragraf-5-ledd-1">Gjenbruksverdi av anlegg og bygninger som ikke rives, kommer til fradrag i erstatning og vederlag etter <a href="lov/2019-06-21-63/§3">lov om forbud mot hold av pelsdyr § 3</a>. Gjenbruksverdi beregnes etter statens skjønn.</article></article><article class="legalArticle" data-lovdata-URL="SF/forskrift/2022-07-08-1335/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Søknad og frister. Utbetaling av forskudd</span></h2><article class="legalP" id="paragraf-6-ledd-1">Søknad om kompensasjon etter <a href="forskrift/2022-07-08-1335/§3">§ 3</a> og <a href="forskrift/2022-07-08-1335/§4">§ 4</a> skal fremsettes på søknadsskjema fastsatt av Landbruksdirektoratet.</article><article class="legalP" id="paragraf-6-ledd-2">Søknad om kompensasjon etter <a href="forskrift/2022-07-08-1335/§4">§ 4</a> inngis for hvert enkelt år søkeren har oppfylt vilkårene i bestemmelsen. Fristen for å søke er 31. august det påfølgende året.</article><article class="legalP" id="paragraf-6-ledd-3">Frist for innsendelse av plan for godkjenning etter <a href="forskrift/2022-07-08-1335/§3">§ 3</a> første ledd er 31. desember 2025.</article><article class="legalP" id="paragraf-6-ledd-4">Når Landbruksdirektoratet har gitt tilbud om erstatning etter <a href="lov/2019-06-21-63/§3">lov om forbud mot hold av pelsdyr § 3</a>, kan direktoratet utbetale inntil 75&#xa0;% som forskudd på erstatningen. Ved utbetaling av forskudd skal det gjøres fradrag for all kompensasjon som er utbetalt etter <a href="forskrift/2019-11-27-1587/§5">forskrift 27. november 2019 nr. 1587 om kompensasjon etter avvikling av hold av pelsdyr mv. § 5</a> første, annet og tredje ledd og <a href="forskrift/2019-11-27-1587/§6">§ 6</a>.</article></article><article class="legalArticle" data-lovdata-URL="SF/forskrift/2022-07-08-1335/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Administrasjon, dispensasjon og klage</span></h2><article class="legalP" id="paragraf-7-ledd-1">Landbruksdirektoratet administrerer ordningene etter denne forskriften. Vedtak om kompensasjon etter denne forskriften fattes av statsforvalteren. Gjenbruksverdi etter <a href="forskrift/2022-07-08-1335/§5">§ 5</a> beregnes av Landbruksdirektoratet i forbindelse med utarbeidelse av tilbud om erstatning etter <a href="lov/2019-06-21-63/§3">lov om forbud mot hold av pelsdyr § 3</a>.</article><article class="legalP" id="paragraf-7-ledd-2">Statsforvalteren kan i særlige tilfeller dispensere fra <a href="forskrift/2022-07-08-1335/§6">§ 6</a> andre og tredje ledd.</article><article class="legalP" id="paragraf-7-ledd-3">Vedtak fattet av statsforvalteren i førsteinstans kan påklages til Landbruksdirektoratet.</article></article><article class="legalArticle" data-lovdata-URL="SF/forskrift/2022-07-08-1335/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Opplysningsplikt og kontroll</span></h2><article class="legalP" id="paragraf-8-ledd-1">Den som krever erstatning etter <a href="lov/2019-06-21-63/§3">lov om forbud mot hold av pelsdyr § 3</a> eller søker kompensasjon etter denne forskriften, plikter å gi alle opplysninger som statsforvalteren og Landbruksdirektoratet finner nødvendig for å forvalte ordningene og gjennomføre kontroll. Dette omfatter også bistand ved befaring.</article><article class="legalP" id="paragraf-8-ledd-2">Statsforvalteren og Landbruksdirektoratet kan foreta stedlig kontroll.</article></article><article class="legalArticle" data-lovdata-URL="SF/forskrift/2022-07-08-1335/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Tilbakebetaling og foreldelse</span></h2><article class="legalP" id="paragraf-9-ledd-1">Dersom pelsdyroppdretteren, som følge av manglende oppfyllelse av vilkår i denne forskriften eller av andre grunner, har mottatt en utbetaling som ikke er berettiget, kan det feilutbetalte beløpet kreves tilbakebetalt fra mottakeren. Krav om tilbakebetaling av kompensasjon foreldes etter tre år. Foreldelsesfristen starter å løpe når vedtak om tilbakebetaling fattes.</article></article><article class="legalArticle" data-lovdata-URL="SF/forskrift/2022-07-08-1335/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" id="paragraf-10-ledd-1">Forskriften trer i kraft straks. Samtidig oppheves <a href="forskrift/2019-11-27-1587">forskrift 27. november 2019 nr. 1587 om kompensasjon etter avvikling av hold av pelsdyr mv.</a></article></article></main></body></html>