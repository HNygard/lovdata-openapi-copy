<!DOCTYPE html><html lang="no"><head><title>Forskrift om fastlegging av utmålsgrenser på Svalbard.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-1970-06-26-8939</dd><dt class="dokid">DokumentID</dt><dd class="dokid">SF/forskrift/1970-06-26-8939</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="subunit">Etat</dt><dd class="subunit"><ul><li>J-JU</li></ul></dd><dt class="publishedIn">Publisert i</dt><dd class="publishedIn">I 1970 s 1100, II 1970 s 666</dd><dt class="appliesTo">Gjelder for</dt><dd class="appliesTo">Svalbard</dd><dt class="basedOn">Hjemmel</dt><dd class="basedOn"><ul><li><a href="lov/1925-07-17-11/§4">lov/1925-07-17-11/§4</a></li></ul></dd><dt class="titleShort">Korttittel</dt><dd class="titleShort">Forskrift om utmålsgrenser på Svalbard</dd><dt class="title">Tittel</dt><dd class="title">Forskrift om fastlegging av utmålsgrenser på Svalbard.</dd><dt class="miscInformation">Annet om dokumentet</dt><dd class="miscInformation">Fastsatt i medhold av § 4 i lov nr. 11 av 17. juli 1925 om Svaldbard.</dd><dt class="refid">RefID</dt><dd class="refid">forskrift/1970-06-26-8939</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om fastlegging av utmålsgrenser på Svalbard.</a></li></ul></dd></dl></header><main class="documentBody" data-lovdata-URL="SF/forskrift/1970-06-26-8939" id="dokument"><h1>Forskrift om fastlegging av utmålsgrenser på Svalbard.</h1><ol class="defaultList" type="1"><li data-name="1." value="1"><article class="listArticle" id="punkt-1"><article class="legalP" id="punkt-1-ledd-1">Betegnelsen rettighetshaver i disse regler omfatter foruten den egentlige utmålshaver også den som har ervervet rett til å utnytte utmålet.</article></article></li><li data-name="2." value="2"><article class="listArticle" id="punkt-2"><article class="legalP" id="punkt-2-ledd-1">Hvor forskjellige rettighetshaveres utmål grenser mot hverandre kan bergverksarbeider eller boring etter petroleum ikke igangsettes med mindre det er åpenbart at virksomheten vil foregå på eget utmål. Boring etter petroleum må heller ikke foregå nærmere grensen enn sikkerhetsforskriftene for slik boring tillater. Er det uenighet om hvor grensen mellom utmålene går i marken, kan hver rettighetshaver forlange at bergmesteren fastlegger den ved befaring.</article></article></li><li data-name="3." value="3"><article class="listArticle" id="punkt-3"><article class="legalP" id="punkt-3-ledd-1">Hvor bergverksarbeider eller boring etter petroleum drives eller aktes igangsettes på utmål som grenser mot ikke utmålsbelagt område, skal bergmesteren, hvis han finner det påkrevet, fastsette grensen ved befaring.</article></article></li><li data-name="4." value="4"><article class="listArticle" id="punkt-4"><article class="legalP" id="punkt-4-ledd-1">Under utmålsforretning kan rettighetshavere som får tildelt utmål med felles grense, dersom de er enige om det, kreve at bergmesteren fastsetter den felles grense ved befaring. Bergmesteren kan også på eget initiativ bestemme at grensen skal fastsettes ved befaring.</article></article></li><li data-name="5." value="5"><article class="listArticle" id="punkt-5"><article class="legalP" id="punkt-5-ledd-1">Når en eller flere utmålsgrenser skal fastlegges i følge pkt. 2, 3 eller 4, bestemmer bergmesteren tidspunktet for befaringen, og underretter samtlige rettighetshavere herom ved rekommandert brev avsendt minst 6 uker før den aktuelle dato. Ved fastleggelse av utmålsgrenser som samtidig er eiendomsgrenser, skal også grunneiere underrettes på samme måte om befaringen.</article><article class="legalP" id="punkt-5-ledd-2">Ved uforutsette hindringer kan bergmesteren utsette befaringen en kortere tid med slikt varsel til de interesserte parter som han finner hensiktsmessig i det enkelte tilfelle.</article><article class="legalP" id="punkt-5-ledd-3">Befaringen kan finne sted selv om varslede parter uteblir.</article></article></li><li data-name="6." value="6"><article class="listArticle" id="punkt-6"><article class="legalP" id="punkt-6-ledd-1">Utmålsgrenser som samtidig er eiendomsgrenser, fastlegges ut fra beskrivelser og kart i Svalbardkommissærens rapporter av 1. juni og 10. september 1927. Andre utmålsgrenser fastlegges på grunnlag av topografiske kart i største foreliggende målestokk.</article></article></li><li data-name="7." value="7"><article class="listArticle" id="punkt-7"><article class="legalP" id="punkt-7-ledd-1">Hjørnepunktene innmåles av topograf. I fastlagte hjørnepunkter settes opp merker av permanent karakter på betryggende måte. Hjørnepunkter som ligger på breer, i innsjøer, i fjorder eller på annet sted der det kan være vanskelig å få anbrakt et permanent merke på betryggende måte, fastlegges ut fra sikre fastmerker ved krysspeiling og/eller ved rette siktelinjer mellom fastmerker.</article></article></li><li data-name="8." value="8"><article class="listArticle" id="punkt-8"><article class="legalP" id="punkt-8-ledd-1">Blir det ved befaring ikke enighet om hvor grensen går i marken, fastlegger bergmesteren denne etter å ha samrådd seg med topograf.</article></article></li><li data-name="9." value="9"><article class="listArticle" id="punkt-9"><article class="legalP" id="punkt-9-ledd-1">Underretning om bergmesterens avgjørelse skal sendes berørte rettighetshavere og grunneiere i rekommandert brev, som også skal opplyse om adgangen til å angripe avgjørelsen i henhold til pkt. 10, og fristen herfor.</article></article></li><li data-name="10." value="10"><article class="listArticle" id="punkt-10"><article class="legalP" id="punkt-10-ledd-1">Bergmesterens fastleggelse av utmålsgrensen i marken kan bare angripes ved søksmål, som i tilfelle må være reist innen 6 måneder etter at underretning om avgjørelsen er kommet frem til vedkommende rettighetshaver eller grunneier.</article></article></li><li data-name="11." value="11"><article class="listArticle" id="punkt-11"><article class="legalP" id="punkt-11-ledd-1">Partene betaler selv sine omkostninger ved befaringen. Staten dekker utgiftene til bergmester, og ved fastleggelse av av utmålsgrenser mot område som ikke er utmålsbelagt, også utgifter til topograf. Ekstraordinære omkostninger til transportmiddel dekkes av den eller de parter som har forlangt befaring eller skal sette i gang drift.</article></article></li></ol></main></body></html>