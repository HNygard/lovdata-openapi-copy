<!DOCTYPE html><html lang="nb"><head><title>Forskrift om tilsynsrådet for kriminalomsorgen</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2024-12-09-3005</dd><dt class="dokid">DokumentID</dt><dd class="dokid">SF/forskrift/2024-12-09-3005</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="subunit">Etat</dt><dd class="subunit"><ul><li>Avdeling for kriminalitetsforebygging</li></ul></dd><dt class="dateInForce">I kraft fra</dt><dd class="dateInForce">2025-01-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2002-02-22-183">forskrift/2002-02-22-183</a></li></ul></dd><dt class="basedOn">Hjemmel</dt><dd class="basedOn"><ul><li><a href="lov/2001-05-18-21/§1">lov/2001-05-18-21/§1</a></li><li><a href="lov/2001-05-18-21/§9d">lov/2001-05-18-21/§9d</a></li><li><a href="lov/1967-02-10/§13g">lov/1967-02-10/§13g</a></li><li><a href="forskrift/2024-05-24-825">forskrift/2024-05-24-825</a></li><li><a href="forskrift/2024-11-15-2785">forskrift/2024-11-15-2785</a></li></ul></dd><dt class="dateOfPublication">Kunngjort</dt><dd class="dateOfPublication">2024-12-10 14:55</dd><dt class="title">Tittel</dt><dd class="title">Forskrift om tilsynsrådet for kriminalomsorgen</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Justis- og beredskapsdepartementet 9. desember 2024 med hjemmel i <a href="lov/2001-05-18-21/§1/ledd/2">lov 18. mai 2001 nr. 21 om gjennomføring av straff mv. (straffegjennomføringsloven) § 1 annet ledd</a> og <a href="lov/2001-05-18-21/§9d">§ 9d</a> og <a href="lov/1967-02-10/§13g">lov 10. februar 1967 om behandlingsmåten i forvaltningssaker (forvaltningsloven) § 13g</a>, jf. <a href="forskrift/2024-05-24-825">delegeringsvedtak 24. mai 2024 nr. 825</a> og <a href="forskrift/2024-11-15-2785">delegeringsvedtak 15. november 2024 nr. 2785</a>.</dd><dt class="refid">RefID</dt><dd class="refid">forskrift/2024-12-09-3005</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om tilsynsrådet for kriminalomsorgen</a><ul class="tocSubUl"><li><a href="#paragraf-1">§ 1. Forskriftens virkeområde</a></li><li><a href="#paragraf-2">§ 2. Formål</a></li><li><a href="#paragraf-3">§ 3. Tilsynsrådets tilgang</a></li><li><a href="#paragraf-4">§ 4. Kriminalomsorgens plikt til å tilrettelegge for gjennomføring av tilsyn</a></li><li><a href="#paragraf-5">§ 5. Informasjon om tilsynsrådet</a></li><li><a href="#paragraf-6">§ 6. Kommunikasjon med tilsynsrådet</a></li><li><a href="#paragraf-7">§ 7. Rapportering</a></li><li><a href="#paragraf-8">§ 8. Sekretariatets oppgaver og myndighet</a></li><li><a href="#paragraf-9">§ 9. Grunnlag for behandling av personopplysninger og formålet med behandlingen</a></li><li><a href="#paragraf-10">§ 10. Personopplysninger som kan behandles, og hvem det kan behandles personopplysninger om</a></li><li><a href="#paragraf-11">§ 11. Utlevering av personopplysninger og deling av taushetsbelagte opplysninger</a></li><li><a href="#paragraf-12">§ 12. Behandlingsansvarlig</a></li><li><a href="#paragraf-13">§ 13. Unntak fra den registrertes rettigheter</a></li><li><a href="#paragraf-14">§ 14. Ikrafttreden</a></li></ul></li></ul></dd></dl></header><main class="documentBody" data-lovdata-URL="SF/forskrift/2024-12-09-3005" id="dokument"><h1>Forskrift om tilsynsrådet for kriminalomsorgen</h1><article class="legalArticle" data-lovdata-URL="SF/forskrift/2024-12-09-3005/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens virkeområde</span></h2><article class="legalP" id="paragraf-1-ledd-1">Forskriften gjelder for tilsynsrådet for kriminalomsorgen sitt tilsyn med behandling av domfelte og innsatte i kriminalomsorgen.</article></article><article class="legalArticle" data-lovdata-URL="SF/forskrift/2024-12-09-3005/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Formål</span></h2><article class="legalP" id="paragraf-2-ledd-1">Formålet med forskriften er å sikre at tilsynsrådet kan gjennomføre tilsyn med behandlingen av domfelte og innsatte i kriminalomsorgen på en effektiv og rettssikker måte<i>.</i></article></article><article class="legalArticle" data-lovdata-URL="SF/forskrift/2024-12-09-3005/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tilsynsrådets tilgang</span></h2><article class="legalP" id="paragraf-3-ledd-1">Tilsynsrådet kan føre tilsyn med alle nivåer i kriminalomsorgen, og med varetekt og straffegjennomføring som kriminalomsorgen har helt eller delvis ansvar for utenfor kriminalomsorgens institusjoner, herunder varetekt på bestemt oppholdssted med elektronisk kontroll, straffegjennomføring i egen bolig med eller uten elektronisk kontroll, samfunnsstraff, bøtetjeneste, narkotikaprogram med domstolskontroll og program mot ruspåvirket kjøring, og med oppfølging av prøveløslatte med møteplikt.</article><article class="legalP" id="paragraf-3-ledd-2">Tilsynsrådet skal ved tilsyn ha adgang til<ol class="defaultList" type="a"><li data-name="a." value="1"><article class="listArticle" id="paragraf-3-ledd-2-punkt-1"><article class="legalP" id="paragraf-3-ledd-2-punkt-1-ledd-1">kriminalomsorgens uteområder og bygninger,</article></article></li><li data-name="b." value="2"><article class="listArticle" id="paragraf-3-ledd-2-punkt-2"><article class="legalP" id="paragraf-3-ledd-2-punkt-2-ledd-1">samtlige institusjoner hvor kriminalomsorgen har ansvar for domfelte og innsattes sikkerhet, herunder fengsel, forvaringsanstalt, overgangsbolig og statlig finansiert institusjon eller boenhet for prøveløslatte forvaringsdømte, jf. <a href="lov/2005-05-20-28/§45/ledd/1/bokstav/c">straffeloven § 45 første ledd bokstav c</a>,</article></article></li><li data-name="c." value="3"><article class="listArticle" id="paragraf-3-ledd-2-punkt-3"><article class="legalP" id="paragraf-3-ledd-2-punkt-3-ledd-1">all nødvendig informasjon, og</article></article></li><li data-name="d." value="4"><article class="listArticle" id="paragraf-3-ledd-2-punkt-4"><article class="legalP" id="paragraf-3-ledd-2-punkt-4-ledd-1">alle steder der kriminalomsorgen behandler opplysninger eller det finnes hjelpemidler for slik behandling.</article></article></li></ol></article><article class="legalP" id="paragraf-3-ledd-3">Tilsynsrådet kan gjennomføre nødvendige prøver og kontroller, og kreve praktisk og teknisk bistand fra personalet på stedet i den grad det må til for å gjennomføre prøver eller kontroller.</article><article class="legalP" id="paragraf-3-ledd-4">Tilsynsrådet kan stille spørsmål til domfelte og innsatte, og gi informasjon om tilsynsrådet. Domfelte og innsatte plikter ikke å medvirke til tilsyn. Tilsynsrådet har ikke adgang til privat bolig, med mindre domfelte eller innsatte samtykker.</article></article><article class="legalArticle" data-lovdata-URL="SF/forskrift/2024-12-09-3005/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Kriminalomsorgens plikt til å tilrettelegge for gjennomføring av tilsyn</span></h2><article class="legalP" id="paragraf-4-ledd-1">Kriminalomsorgen skal tilrettelegge for at varslede og uvarslede tilsyn kan gjennomføres.</article><article class="legalP" id="paragraf-4-ledd-2">Kriminalomsorgen skal besvare tilsynsrådets henvendelser før, under og etter tilsyn uten ugrunnet opphold.</article><article class="legalP" id="paragraf-4-ledd-3">Kriminalomsorgen skal rutinemessig orientere tilsynsrådet om<ol class="defaultList" type="a"><li data-name="a." value="1"><article class="listArticle" id="paragraf-4-ledd-3-punkt-1"><article class="legalP" id="paragraf-4-ledd-3-punkt-1-ledd-1">alle selvmord, selvmordsforsøk og gjentatte eller alvorlige tilfeller av selvskading, og</article></article></li><li data-name="b." value="2"><article class="listArticle" id="paragraf-4-ledd-3-punkt-2"><article class="legalP" id="paragraf-4-ledd-3-punkt-2-ledd-1">alle utelukkelser fra fellesskapet som varer over 30 dager.</article></article></li></ol></article></article><article class="legalArticle" data-lovdata-URL="SF/forskrift/2024-12-09-3005/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Informasjon om tilsynsrådet</span></h2><article class="legalP" id="paragraf-5-ledd-1">Alle domfelte og innsatte skal jevnlig gis oppdatert informasjon om tilsynsrådet og rådets kontaktopplysninger. Slik informasjon skal alltid gis ved innsettelse eller oppstart av straffegjennomføring. Skriftlig informasjon skal også være lett tilgjengelig i kriminalomsorgens lokaler og for innsatte i boenheter i alle institusjoner som kriminalomsorgen har helt eller delvis ansvaret for.</article><article class="legalP" id="paragraf-5-ledd-2">Kriminalomsorgen skal informere alle domfelte og innsatte om varslede tilsynsbesøk. Uvarslede tilsynsbesøk skal varsles når kriminalomsorgen får kunnskap om tilsynet.</article><article class="legalP" id="paragraf-5-ledd-3">Informasjon etter første og annet ledd skal gis på et språk som den enkelte domfelte og innsatte forstår. For tilsynsrådets og kriminalomsorgens ansvar for å bruke tolk vises det til <a href="lov/2021-06-11-79/§6">lov 11. juni 2021 nr. 79 (tolkeloven) § 6</a>.</article></article><article class="legalArticle" data-lovdata-URL="SF/forskrift/2024-12-09-3005/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Kommunikasjon med tilsynsrådet</span></h2><article class="legalP" id="paragraf-6-ledd-1">Kriminalomsorgen skal legge til rette for at innsatte får anledning til å kontakte tilsynsrådet både under og mellom fysiske tilsynsbesøk. Muntlig kontakt med tilsynsrådet skal ikke avlyttes, og skriftlig korrespondanse mellom innsatte og tilsynsrådet skal ikke gjennomleses.</article><article class="legalP" id="paragraf-6-ledd-2">Telefonsamtaler med tilsynsrådet eller dets sekretariat skal prioriteres og ikke medregnes i innsattes ringetid, og utgifter til slike telefonsamtaler skal ikke dekkes av innsattes midler.</article><article class="legalP" id="paragraf-6-ledd-3">Kriminalomsorgen skal uten ugrunnet opphold sørge for at skriftlige henvendelser blir videreformidlet til tilsynsrådet.</article></article><article class="legalArticle" data-lovdata-URL="SF/forskrift/2024-12-09-3005/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Rapportering</span></h2><article class="legalP" id="paragraf-7-ledd-1">Det skal skrives en tilsynsrapport etter hvert tilsyn, hvor tilsynsrådet redegjør for hvilken enhet i kriminalomsorgen tilsynet gjelder, omfanget, temaer, varigheten av tilsynet og eventuelle funn. Rapporten skal også redegjøre for hvordan tilsynsrådet har fulgt opp eventuelle merknader og avvik.</article><article class="legalP" id="paragraf-7-ledd-2">Tilsynsrapportene skal sendes til tilsynsobjektet, med kopi til nærmeste overordnede nivå, og arkiveres hos tilsynsrådet.</article><article class="legalP" id="paragraf-7-ledd-3">Rapporter som omtaler selvmord, selvmordsforsøk eller selvskading, bruk av utelukkelse, tvangsmidler eller andre kontrolltiltak, skal sendes i kopi til Kriminalomsorgsdirektoratet.</article></article><article class="legalArticle" data-lovdata-URL="SF/forskrift/2024-12-09-3005/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Sekretariatets oppgaver og myndighet</span></h2><article class="legalP" id="paragraf-8-ledd-1">Sekretariatet for tilsynsrådet ligger hos Statens sivilrettsforvaltning. Regler om utvidet taushetsplikt i straffegjennomføringsloven § 9c første ledd gjelder for sekretariatet.</article><article class="legalP" id="paragraf-8-ledd-2">Sekretariatet skal kunne gi tilsynsfaglig støtte, blant annet gjennom å bidra til opplæring i tilsynsmetodikk og saksbehandling før, under og etter tilsyn.</article><article class="legalP" id="paragraf-8-ledd-3">Sekretariatet skal gi administrativ støtte, føre tilsynsrådets arkiv, ha ansvar for økonomistyring og fastsette og utbetale godtgjøring til tilsynsrådets medlemmer, med mindre noe annet bestemmes av departementet.</article><article class="legalP" id="paragraf-8-ledd-4">Arbeidsfordelingen mellom tilsynsrådet og sekretariatet avgjøres i dialog mellom ledelsen i tilsynsrådet og sekretariatet. Sekretariatets øvrige virksomhet fastsettes i instruks.</article></article><article class="legalArticle" data-lovdata-URL="SF/forskrift/2024-12-09-3005/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Grunnlag for behandling av personopplysninger og formålet med behandlingen</span></h2><article class="legalP" id="paragraf-9-ledd-1">Tilsynsrådet kan behandle personopplysninger når det er nødvendig for å gjennomføre tilsyn med at kriminalomsorgens behandling av domfelte og innsatte er lovlig, og at innsattes velferd ivaretas.</article></article><article class="legalArticle" data-lovdata-URL="SF/forskrift/2024-12-09-3005/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Personopplysninger som kan behandles, og hvem det kan behandles personopplysninger om</span></h2><article class="legalP" id="paragraf-10-ledd-1">Tilsynsrådet kan blant annet behandle personopplysninger som kontaktopplysninger, opplysninger om straffereaksjoner, lovovertredelser og den registrertes livssituasjon, og om innhold og kontrolltiltak under varetekt og straffegjennomføring. Opplysningene kan gjelde siktede, domfelte, innsatte, pårørende, kriminalomsorgens ansatte, fornærmede og andre som henvender seg til tilsynsrådet.</article><article class="legalP" id="paragraf-10-ledd-2">Personopplysninger om rasemessig eller etnisk opprinnelse, politisk oppfatning, religiøs eller filosofisk overbevisning eller fagforeningsmedlemskap, samt behandling av genetiske opplysninger og biometriske opplysninger med det formål å entydig identifisere en fysisk person, helseopplysninger eller opplysninger om en fysisk persons seksuelle forhold eller seksuelle orientering, kan bare behandles dersom det er strengt nødvendig ut fra formålet i <a href="forskrift/2024-12-09-3005/§9">§ 9</a>.</article><article class="legalP" id="paragraf-10-ledd-3">Når personopplysninger behandles, skal det så vidt mulig og dersom det er relevant fremgå hvilken kategori personer den registrerte tilhører, for eksempel om vedkommende er mistenkt, siktet eller dømt for straffbare forhold, er støtteperson eller pårørende til domfelte eller innsatte, fornærmede eller etterlatte, eller har andre roller under varetekt og straffegjennomføring. Ved behandlingen skal det så langt som mulig skilles mellom opplysninger som bygger på faktiske omstendigheter, og de som er basert på vurderinger.</article></article><article class="legalArticle" data-lovdata-URL="SF/forskrift/2024-12-09-3005/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Utlevering av personopplysninger og deling av taushetsbelagte opplysninger</span></h2><article class="legalP" id="paragraf-11-ledd-1">Tilsynsrådet skal nedtegne hvilke opplysninger som utleveres, hvem de utleveres til, og årsaken til at de utleveres. Dersom opplysningene ikke er verifiserte, skal dette fremgå særskilt.</article><article class="legalP" id="paragraf-11-ledd-2">Tilsynsrådet kan uten hinder av taushetsplikt etter <a href="lov/1967-02-10/§13">forvaltningsloven § 13</a> dele opplysninger med Statens helsetilsyn og statsforvalterne når dette er nødvendig for at tilsynsrådet skal kunne utøve tilsyn etter sitt mandat, eller for at mottakerorganet skal kunne utføre sin tilsynsfunksjon for velferdstjenester som kan gis under varetekt og straffegjennomføring, og delingen ikke vil utgjøre et uforholdsmessig inngrep overfor den opplysningene gjelder.</article><article class="legalP" id="paragraf-11-ledd-3">I forholdsmessighetsvurderingen etter annet ledd, skal det blant annet legges vekt på formålet med delingen, om delingen er til fordel for den opplysningene gjelder, konsekvensene dersom tilsynet ikke kan gjennomføres og hvor sensitive opplysningene er.</article><article class="legalP" id="paragraf-11-ledd-4">Opplysningene etter annet ledd skal deles skriftlig, med mindre tidsmessige eller praktiske grunner gjør det nødvendig å dele muntlig.</article></article><article class="legalArticle" data-lovdata-URL="SF/forskrift/2024-12-09-3005/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Behandlingsansvarlig</span></h2><article class="legalP" id="paragraf-12-ledd-1">Tilsynsrådet og sekretariatet er behandlingsansvarlig for behandling av personopplysninger for tilsynsformål, jf. <a href="forskrift/2024-12-09-3005/§9">§ 9</a>.</article></article><article class="legalArticle" data-lovdata-URL="SF/forskrift/2024-12-09-3005/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Unntak fra den registrertes rettigheter</span></h2><article class="legalP" id="paragraf-13-ledd-1">Den registrertes rettigheter etter <a href="lov/2018-06-15-38/gdpr/a12/nummer/4">personvernforordningen artikkel 12 nr. 4</a> og <a href="lov/2018-06-15-38/gdpr/a13">artikkel 13</a> til <a href="lov/2018-06-15-38/gdpr/a22">22</a> og tilsynsrådets underretningsplikt etter <a href="lov/2018-06-15-38/gdpr/a34">personvernforordningen artikkel 34</a> kan utsettes, begrenses eller nektes dersom det er nødvendig av hensyn til<ol class="defaultList" type="a"><li data-name="a." value="1"><article class="listArticle" id="paragraf-13-ledd-1-punkt-1"><article class="legalP" id="paragraf-13-ledd-1-punkt-1-ledd-1">gjennomføring av strafferettslige reaksjoner,</article></article></li><li data-name="b." value="2"><article class="listArticle" id="paragraf-13-ledd-1-punkt-2"><article class="legalP" id="paragraf-13-ledd-1-punkt-2-ledd-1">forebygging, etterforskning, avsløring eller straffeforfølgning av straffbare forhold,</article></article></li><li data-name="c." value="3"><article class="listArticle" id="paragraf-13-ledd-1-punkt-3"><article class="legalP" id="paragraf-13-ledd-1-punkt-3-ledd-1">nasjonal og offentlig sikkerhet,</article></article></li><li data-name="d." value="4"><article class="listArticle" id="paragraf-13-ledd-1-punkt-4"><article class="legalP" id="paragraf-13-ledd-1-punkt-4-ledd-1">vern av andre personer enn den registrerte, eller</article></article></li><li data-name="e." value="5"><article class="listArticle" id="paragraf-13-ledd-1-punkt-5"><article class="legalP" id="paragraf-13-ledd-1-punkt-5-ledd-1">mottakerorganets lovpålagte kontrolloppgaver.</article></article></li></ol></article><article class="legalP" id="paragraf-13-ledd-2">Unntak kan bare gjøres så lenge, og i det omfang, som er nødvendig og forholdsmessig, sett opp mot den registrertes grunnleggende rettigheter og interesser. Unntak skal vurderes regelmessig.</article><article class="legalP" id="paragraf-13-ledd-3">Tilsynsrådet skal dokumentere den faktiske og rettslige grunnen til unntak etter første ledd. Dersom en anmodning fra den registrerte ikke tas til følge, kan det gis en begrunnelse som ikke tilkjennegir at det foreligger en registrering.</article><article class="legalP" id="paragraf-13-ledd-4">Tilsynsrådet skal gi informasjon om at det kan klages til Datatilsynet. Tredje ledd andre punktum gjelder tilsvarende.</article></article><article class="legalArticle" data-lovdata-URL="SF/forskrift/2024-12-09-3005/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Ikrafttreden</span></h2><article class="legalP" id="paragraf-14-ledd-1">Forskriften gjelder fra 1. januar 2025. Fra samme tidspunkt oppheves <a href="forskrift/2002-02-22-183/§2-3">forskrift 22. februar 2002 nr. 183 om straffegjennomføring § 2-3</a>.</article></article></main></body></html>