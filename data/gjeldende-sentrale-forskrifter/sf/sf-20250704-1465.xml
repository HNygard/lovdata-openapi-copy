<!DOCTYPE html><html lang="nb"><head><title>Forskrift om nasjonal retningslinje for sosionomutdanning</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2025-07-04-1465</dd><dt class="dokid">DokumentID</dt><dd class="dokid">SF/forskrift/2025-07-04-1465</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Juridisk avdeling</li></ul></dd><dt class="dateInForce">I kraft fra</dt><dd class="dateInForce">2025-08-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2019-03-15-409">forskrift/2019-03-15-409</a></li></ul></dd><dt class="basedOn">Hjemmel</dt><dd class="basedOn"><ul><li><a href="lov/2024-03-08-9/§3-8">lov/2024-03-08-9/§3-8</a></li></ul></dd><dt class="dateOfPublication">Kunngjort</dt><dd class="dateOfPublication">2025-07-07 16:10</dd><dt class="a11yStatus">Tilgjengelighetsstatus</dt><dd class="a11yStatus">Mangler vurdering.</dd><dt class="title">Tittel</dt><dd class="title">Forskrift om nasjonal retningslinje for sosionomutdanning</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kunnskapsdepartementet 4. juli 2025 med hjemmel i <a href="lov/2024-03-08-9/§3-8/ledd/2">lov 8. mars 2024 nr. 9 om universiteter og høyskoler (universitets- og høyskoleloven) § 3-8 andre ledd</a>.</dd><dt class="refid">RefID</dt><dd class="refid">forskrift/2025-07-04-1465</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om nasjonal retningslinje for sosionomutdanning</a><ul class="tocSubUl"><li><a href="#kapittel-1" data-child-interval="§§ 1 – 3">Kapittel 1. Virkeområde og formål</a><ul class="tocSubUl"><li><a href="#kapittel-1-paragraf-1">§ 1. Virkeområde og formål</a></li><li><a href="#kapittel-1-paragraf-2">§ 2. Formål med utdanningen</a></li><li><a href="#kapittel-1-paragraf-3">§ 3. Kompetanseområder</a></li></ul></li><li><a href="#kapittel-2" data-child-interval="§§ 4 – 6">Kapittel 2. Læringsutbytte for kompetanseområdet rammer for og perspektiver på sosialt arbeid</a><ul class="tocSubUl"><li><a href="#kapittel-2-paragraf-1">§ 4. Rammer for og perspektiver på sosialt arbeid – Kunnskap</a></li><li><a href="#kapittel-2-paragraf-2">§ 5. Rammer for og perspektiver på sosialt arbeid – Ferdigheter</a></li><li><a href="#kapittel-2-paragraf-3">§ 6. Rammer for og perspektiver på sosialt arbeid – Generell kompetanse</a></li></ul></li><li><a href="#kapittel-3" data-child-interval="§§ 7 – 9">Kapittel 3. Læringsutbytte for kompetanseområdet kunnskap om og arbeid med sosiale problemer</a><ul class="tocSubUl"><li><a href="#kapittel-3-paragraf-1">§ 7. Kunnskap om og arbeid med sosiale problemer – Kunnskaper</a></li><li><a href="#kapittel-3-paragraf-2">§ 8. Kunnskap om og arbeid med sosiale problemer – Ferdigheter</a></li><li><a href="#kapittel-3-paragraf-3">§ 9. Kunnskap om og arbeid med sosiale problemer – Generell kompetanse</a></li></ul></li><li><a href="#kapittel-4" data-child-interval="§§ 10 – 11">Kapittel 4. Studiets oppbygging og praksisstudier</a><ul class="tocSubUl"><li><a href="#kapittel-4-paragraf-1">§ 10. Studiets oppbygging</a></li><li><a href="#kapittel-4-paragraf-2">§ 11. Praksisstudier</a></li></ul></li><li><a href="#kapittel-5" data-child-interval="§ 12">Kapittel 5. Ikrafttredelse og overgangsordninger</a><ul class="tocSubUl"><li><a href="#kapittel-5-paragraf-1">§ 12. Ikrafttredelse, overgangsordninger og oppheving av forskrift</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2025-07-04-1465" id="dokument"><h1>Forskrift om nasjonal retningslinje for sosionomutdanning</h1><section class="section" data-name="kap1" id="kapittel-1" data-lovdata-URL="SF/forskrift/2025-07-04-1465/KAPITTEL_1"><h2>Kapittel 1. Virkeområde og formål</h2><article class="legalArticle" data-lovdata-URL="SF/forskrift/2025-07-04-1465/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde og formål</span></h3><article class="legalP" id="kapittel-1-paragraf-1-ledd-1">Forskriften gjelder for universiteter og høyskoler som gir sosionomutdanning.</article><article class="legalP" id="kapittel-1-paragraf-1-ledd-2">Forskriften gjelder for 3-årig bachelorgrad i sosialt arbeid.</article><article class="legalP" id="kapittel-1-paragraf-1-ledd-3">Forskriften skal sikre et nasjonalt likeverdig faglig nivå, slik at kandidatene som uteksamineres, har en felles sluttkompetanse, uavhengig av utdanningsinstitusjon.</article></article><article class="legalArticle" data-lovdata-URL="SF/forskrift/2025-07-04-1465/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Formål med utdanningen</span></h3><article class="legalP" id="kapittel-1-paragraf-2-ledd-1">Formålet med utdanningen er å utdanne kvalifiserte profesjonsutøvere som kan bistå enkeltpersoner, familier eller grupper med å forebygge, redusere og mestre sosiale og helsemessige problemer. Sosionomutdanningen skal være en akademisk og praksisorientert utdanning i sosialt arbeid med profesjonsspesifikke arbeidsmåter basert på forsknings-, erfarings- og brukerkunnskap, og egne yrkesetiske standarder. Kandidaten skal ha en forståelse av sammenhengen mellom individuelle problemer og den samfunnsmessige konteksten slike problemer oppstår i, og skal arbeide med å synliggjøre og motvirke strukturer i samfunnet som skaper sosial ulikhet og svekker menneskers livsvilkår og deltakelse.</article><article class="legalP" id="kapittel-1-paragraf-2-ledd-2">Utdanningen skal også sikre kompetanse og holdninger som danner grunnlag for likeverdige tjenestetilbud for alle grupper i samfunnet, deriblant samers status som urfolk og deres rettigheter til språklige og kulturelt tilrettelagte tjenester.</article><article class="legalP" id="kapittel-1-paragraf-2-ledd-3">Sosialt arbeid springer ut av en forståelse av at mennesker aktivt og relasjonelt kan forholde seg til sine medmennesker og de strukturer de lever under. Faget retter seg mot arbeid med mennesker i alle aldre. Sosionomer arbeider både i offentlig, privat og frivillig sektor og utdanningen kvalifiserer til arbeid i velferdstjenester som NAV, barnevern, spesialisthelsetjeneste, kommunal helse-, rus- og omsorgstjeneste, og i felt som migrasjon, kriminalomsorg, skole, fritid og ideelle organisasjoner.</article><article class="legalP" id="kapittel-1-paragraf-2-ledd-4">Kandidaten skal kunne arbeide med sosiale og mellommenneskelige problemer på individ-, familie-, gruppe- og samfunnsnivå og skape grunnlag for dialog, medvirkning og samarbeid. Kandidaten skal kunne arbeide for å fremme sosial inkludering og verdige livs- og oppvekstsvilkår i samarbeid med mennesker og ved å synliggjøre og påvirke rammebetingelser. I dette inngår oppfølgingsarbeid, forvaltning, administrasjon, planarbeid, formidling, undervisning og tverrprofesjonelt samarbeid hvor sosionomen ofte har en koordinerende rolle.</article><article class="legalP" id="kapittel-1-paragraf-2-ledd-5">Fullført utdanning gir yrkestittelen sosionom.</article></article><article class="legalArticle" data-lovdata-URL="SF/forskrift/2025-07-04-1465/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Kompetanseområder</span></h3><article class="legalP" id="kapittel-1-paragraf-3-ledd-1">Sosionomutdanningen skal gi læringsutbytte i tråd med kravene i <a href="forskrift/2025-07-04-1465/kap2">kapittel 2</a> til <a href="forskrift/2025-07-04-1465/kap3">3</a> under følgende kompetanseområder:<ul class="defaultList"><li data-li-identifier="-" data-name="-"><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1">Rammer for og perspektiver på sosialt arbeid</article></article></li><li data-li-identifier="-" data-name="-"><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1">Kunnskap om og arbeid med sosiale problemer.</article></article></li></ul></article><article class="legalP" id="kapittel-1-paragraf-3-ledd-2">Læringsutbyttebeskrivelsene i <a href="forskrift/2025-07-04-1465/§4">§ 4</a> b–f og h, <a href="forskrift/2025-07-04-1465/§5">§ 5</a> a, b, e og f, <a href="forskrift/2025-07-04-1465/§6">§ 6</a> a, c og e, <a href="forskrift/2025-07-04-1465/§7">§ 7</a> c og e–l, <a href="forskrift/2025-07-04-1465/§8">§ 8</a> d, e, g–k og n, <a href="forskrift/2025-07-04-1465/§9">§ 9</a> a, c, e, f og h er basert på <a href="forskrift/2025-07-04-1478/§2">forskrift 4. juli 2025 nr. 1478 om felles rammeplan for helse- og sosialfagutdanninger § 2</a>, og tilpasset utdanningen.</article></article></section><section class="section" data-name="kap2" id="kapittel-2" data-lovdata-URL="SF/forskrift/2025-07-04-1465/KAPITTEL_2"><h2>Kapittel 2. Læringsutbytte for kompetanseområdet rammer for og perspektiver på sosialt arbeid</h2><article class="legalArticle" data-lovdata-URL="SF/forskrift/2025-07-04-1465/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Rammer for og perspektiver på sosialt arbeid – Kunnskap</span></h3><article class="legalP" id="kapittel-2-paragraf-1-ledd-1">Kandidaten<ol class="defaultList" type="a"><li data-name="a." value="1"><article class="listArticle" id="kapittel-2-paragraf-1-ledd-1-punkt-1"><article class="legalP" id="kapittel-2-paragraf-1-ledd-1-punkt-1-ledd-1">har bred kunnskap om sosialt arbeids teorigrunnlag og metoder som retter seg mot individer, familier, grupper og samfunn</article></article></li><li data-name="b." value="2"><article class="listArticle" id="kapittel-2-paragraf-1-ledd-1-punkt-2"><article class="legalP" id="kapittel-2-paragraf-1-ledd-1-punkt-2-ledd-1">har bred kunnskap om velferdspolitiske mål og virkemidler, ulike velferdsmodeller og velferdspolitikkens betydning for sosialt arbeids praksis</article></article></li><li data-name="c." value="3"><article class="listArticle" id="kapittel-2-paragraf-1-ledd-1-punkt-3"><article class="legalP" id="kapittel-2-paragraf-1-ledd-1-punkt-3-ledd-1">har bred kunnskap om hvilken betydning levekår, helse, utdanning, arbeid og sosial inkludering og aktiv deltakelse har i ulike livsfaser for individ, familie og samfunn</article></article></li><li data-name="d." value="4"><article class="listArticle" id="kapittel-2-paragraf-1-ledd-1-punkt-4"><article class="legalP" id="kapittel-2-paragraf-1-ledd-1-punkt-4-ledd-1">har kunnskap om hvordan sosial klasse, utenforskap, marginalisering og diskriminering påvirker folkehelse og levekår</article></article></li><li data-name="e." value="5"><article class="listArticle" id="kapittel-2-paragraf-1-ledd-1-punkt-5"><article class="legalP" id="kapittel-2-paragraf-1-ledd-1-punkt-5-ledd-1">har kunnskap om ansvars- og arbeidsfordeling i velferdsforvaltningen, tverrprofesjonelt samarbeid og samspillet mellom offentlig, privat og frivillig sektor</article></article></li><li data-name="f." value="6"><article class="listArticle" id="kapittel-2-paragraf-1-ledd-1-punkt-6"><article class="legalP" id="kapittel-2-paragraf-1-ledd-1-punkt-6-ledd-1">har kunnskap om relevant juridisk metode og sentral lovgivning innen velferdsforvaltning, herunder forvaltningsrett og lovgivning innen barne- og familierett, helse, omsorg, velferd og sosiale tjenester</article></article></li><li data-name="g." value="7"><article class="listArticle" id="kapittel-2-paragraf-1-ledd-1-punkt-7"><article class="legalP" id="kapittel-2-paragraf-1-ledd-1-punkt-7-ledd-1">har kunnskap om fagområdets historie, tradisjoner, egenart og plass i samfunnet</article></article></li><li data-name="h." value="8"><article class="listArticle" id="kapittel-2-paragraf-1-ledd-1-punkt-8"><article class="legalP" id="kapittel-2-paragraf-1-ledd-1-punkt-8-ledd-1">kjenner til menneskerettigheter og sentrale konvensjoner, minoriteter og kunnskap om samenes rettigheter og særskilte status som urfolk</article></article></li><li data-name="i." value="9"><article class="listArticle" id="kapittel-2-paragraf-1-ledd-1-punkt-9"><article class="legalP" id="kapittel-2-paragraf-1-ledd-1-punkt-9-ledd-1">kjenner til fagets vitenskapsteoretiske posisjoner, kunnskapsutvikling og profesjonens samfunnsansvar</article></article></li><li data-name="j." value="10"><article class="listArticle" id="kapittel-2-paragraf-1-ledd-1-punkt-10"><article class="legalP" id="kapittel-2-paragraf-1-ledd-1-punkt-10-ledd-1">kjenner til samfunnsvitenskapelig metode og dens muligheter og begrensninger</article></article></li><li data-name="k." value="11"><article class="listArticle" id="kapittel-2-paragraf-1-ledd-1-punkt-11"><article class="legalP" id="kapittel-2-paragraf-1-ledd-1-punkt-11-ledd-1">kjenner til forsknings- og utviklingsarbeid relevant for sosialt arbeid, nasjonalt og internasjonalt.</article></article></li></ol></article></article><article class="legalArticle" data-lovdata-URL="SF/forskrift/2025-07-04-1465/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Rammer for og perspektiver på sosialt arbeid – Ferdigheter</span></h3><article class="legalP" id="kapittel-2-paragraf-2-ledd-1">Kandidaten<ol class="defaultList" type="a"><li data-name="a." value="1"><article class="listArticle" id="kapittel-2-paragraf-2-ledd-1-punkt-1"><article class="legalP" id="kapittel-2-paragraf-2-ledd-1-punkt-1-ledd-1">kan anvende forskningsbasert, erfaringsbasert og brukerbasert kunnskap i profesjonsutøvelsen</article></article></li><li data-name="b." value="2"><article class="listArticle" id="kapittel-2-paragraf-2-ledd-1-punkt-2"><article class="legalP" id="kapittel-2-paragraf-2-ledd-1-punkt-2-ledd-1">kan finne, vurdere og henvise til relevant informasjon og fagstoff og framstille dette både muntlig og skriftlig</article></article></li><li data-name="c." value="3"><article class="listArticle" id="kapittel-2-paragraf-2-ledd-1-punkt-3"><article class="legalP" id="kapittel-2-paragraf-2-ledd-1-punkt-3-ledd-1">kan vurdere vitenskapelig kunnskap og politiske rammebetingelser i en praktisk sammenheng</article></article></li><li data-name="d." value="4"><article class="listArticle" id="kapittel-2-paragraf-2-ledd-1-punkt-4"><article class="legalP" id="kapittel-2-paragraf-2-ledd-1-punkt-4-ledd-1">kan reflektere over og anvende kunnskap som bidrar til et likeverdig tjenestetilbud</article></article></li><li data-name="e." value="5"><article class="listArticle" id="kapittel-2-paragraf-2-ledd-1-punkt-5"><article class="legalP" id="kapittel-2-paragraf-2-ledd-1-punkt-5-ledd-1">kan reflektere over hvordan kunnskap kan anvendes på nye områder og bidra til nytenkning og innovasjon i tjenestene</article></article></li><li data-name="f." value="6"><article class="listArticle" id="kapittel-2-paragraf-2-ledd-1-punkt-6"><article class="legalP" id="kapittel-2-paragraf-2-ledd-1-punkt-6-ledd-1">kan tilegne seg ny kunnskap og kan foreta faglige vurderinger, avgjørelser og handlinger i tråd med kunnskapsbasert praksis. Videre skal kandidaten også kunne dokumentere og formidle sin faglige kunnskap.</article></article></li></ol></article></article><article class="legalArticle" data-lovdata-URL="SF/forskrift/2025-07-04-1465/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Rammer for og perspektiver på sosialt arbeid – Generell kompetanse</span></h3><article class="legalP" id="kapittel-2-paragraf-3-ledd-1">Kandidaten<ol class="defaultList" type="a"><li data-name="a." value="1"><article class="listArticle" id="kapittel-2-paragraf-3-ledd-1-punkt-1"><article class="legalP" id="kapittel-2-paragraf-3-ledd-1-punkt-1-ledd-1">har innsikt i menneskesyn og verdier i sosialt arbeid, profesjonsetikk og relevante etiske teorier</article></article></li><li data-name="b." value="2"><article class="listArticle" id="kapittel-2-paragraf-3-ledd-1-punkt-2"><article class="legalP" id="kapittel-2-paragraf-3-ledd-1-punkt-2-ledd-1">har innsikt i maktstrukturer og maktutøvelse i samfunnet</article></article></li><li data-name="c." value="3"><article class="listArticle" id="kapittel-2-paragraf-3-ledd-1-punkt-3"><article class="legalP" id="kapittel-2-paragraf-3-ledd-1-punkt-3-ledd-1">har innsikt i politiske og administrative beslutningsprosesser og hvordan sosionomer kan bidra til allmenn opplysning og politisk rådgivning</article></article></li><li data-name="d." value="4"><article class="listArticle" id="kapittel-2-paragraf-3-ledd-1-punkt-4"><article class="legalP" id="kapittel-2-paragraf-3-ledd-1-punkt-4-ledd-1">har innsikt i forhold som bidrar til ulikhet, og kan fremme sosial rettferdighet sammen med mennesker i utsatte posisjoner</article></article></li><li data-name="e." value="5"><article class="listArticle" id="kapittel-2-paragraf-3-ledd-1-punkt-5"><article class="legalP" id="kapittel-2-paragraf-3-ledd-1-punkt-5-ledd-1">kjenner til nytenkning og innovasjonsprosesser i sosialt arbeid, og kan bidra til tjenesteinnovasjon og systematiske og kvalitetsforbedrende arbeidsprosesser</article></article></li><li data-name="f." value="6"><article class="listArticle" id="kapittel-2-paragraf-3-ledd-1-punkt-6"><article class="legalP" id="kapittel-2-paragraf-3-ledd-1-punkt-6-ledd-1">kan planlegge og gjennomføre arbeidsoppgaver i sammensatte og konfliktfylte situasjoner.</article></article></li></ol></article></article></section><section class="section" data-name="kap3" id="kapittel-3" data-lovdata-URL="SF/forskrift/2025-07-04-1465/KAPITTEL_3"><h2>Kapittel 3. Læringsutbytte for kompetanseområdet kunnskap om og arbeid med sosiale problemer</h2><article class="legalArticle" data-lovdata-URL="SF/forskrift/2025-07-04-1465/§7" data-name="§7" id="kapittel-3-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Kunnskap om og arbeid med sosiale problemer – Kunnskaper</span></h3><article class="legalP" id="kapittel-3-paragraf-1-ledd-1">Kandidaten<ol class="defaultList" type="a"><li data-name="a." value="1"><article class="listArticle" id="kapittel-3-paragraf-1-ledd-1-punkt-1"><article class="legalP" id="kapittel-3-paragraf-1-ledd-1-punkt-1-ledd-1">har bred kunnskap om teoretiske perspektiver, erfarings- og brukerkunnskap i sosialt arbeid og andre relevante fagområder</article></article></li><li data-name="b." value="2"><article class="listArticle" id="kapittel-3-paragraf-1-ledd-1-punkt-2"><article class="legalP" id="kapittel-3-paragraf-1-ledd-1-punkt-2-ledd-1">har bred kunnskap om hvordan sosiale problemer oppstår og utvikler seg i en samfunnsmessig sammenheng</article></article></li><li data-name="c." value="3"><article class="listArticle" id="kapittel-3-paragraf-1-ledd-1-punkt-3"><article class="legalP" id="kapittel-3-paragraf-1-ledd-1-punkt-3-ledd-1">har bred kunnskap om kommunikasjon, relasjon, samhandling og veiledning</article></article></li><li data-name="d." value="4"><article class="listArticle" id="kapittel-3-paragraf-1-ledd-1-punkt-4"><article class="legalP" id="kapittel-3-paragraf-1-ledd-1-punkt-4-ledd-1">har bred kunnskap om betingelser for mestring og utvikling hos barn, unge, voksne og eldre</article></article></li><li data-name="e." value="5"><article class="listArticle" id="kapittel-3-paragraf-1-ledd-1-punkt-5"><article class="legalP" id="kapittel-3-paragraf-1-ledd-1-punkt-5-ledd-1">har kunnskap om samiske barns rett som urfolk til å vokse opp med samisk språk og kultur</article></article></li><li data-name="f." value="6"><article class="listArticle" id="kapittel-3-paragraf-1-ledd-1-punkt-6"><article class="legalP" id="kapittel-3-paragraf-1-ledd-1-punkt-6-ledd-1">har bred kunnskap om omsorgskompetanse og ulike former for omsorgssvikt</article></article></li><li data-name="g." value="7"><article class="listArticle" id="kapittel-3-paragraf-1-ledd-1-punkt-7"><article class="legalP" id="kapittel-3-paragraf-1-ledd-1-punkt-7-ledd-1">har kunnskap om og kan gjenkjenne symptomer på vold, fysiske, psykiske og seksuelle overgrep</article></article></li><li data-name="h." value="8"><article class="listArticle" id="kapittel-3-paragraf-1-ledd-1-punkt-8"><article class="legalP" id="kapittel-3-paragraf-1-ledd-1-punkt-8-ledd-1">har kunnskap om arbeidets betydning for helse og velferd, arbeidsinkludering og forhold som regulerer norsk arbeidsliv</article></article></li><li data-name="i." value="9"><article class="listArticle" id="kapittel-3-paragraf-1-ledd-1-punkt-9"><article class="legalP" id="kapittel-3-paragraf-1-ledd-1-punkt-9-ledd-1">har kunnskap om hvordan helsemessige, sosiale og sosioøkonomiske utfordringer har konsekvenser for den enkelte og pårørende, og særskilt om barn som pårørende</article></article></li><li data-name="j." value="10"><article class="listArticle" id="kapittel-3-paragraf-1-ledd-1-punkt-10"><article class="legalP" id="kapittel-3-paragraf-1-ledd-1-punkt-10-ledd-1">har kunnskap om inkludering, likestilling og ikke-diskriminering uavhengig av kjønn, etnisitet, religion og livssyn, funksjonsnedsettelse, seksuell orientering, kjønnsidentitet, kjønnsuttrykk og alder, slik at kandidaten bidrar til å sikre likeverdige tjenester for alle grupper i samfunnet</article></article></li><li data-name="k." value="11"><article class="listArticle" id="kapittel-3-paragraf-1-ledd-1-punkt-11"><article class="legalP" id="kapittel-3-paragraf-1-ledd-1-punkt-11-ledd-1">har kunnskap om forebygging og folkehelse, og forstår samspillet mellom helseutfordringer og sosiale problemer på individ-, familie- og samfunnsnivå</article></article></li><li data-name="l." value="12"><article class="listArticle" id="kapittel-3-paragraf-1-ledd-1-punkt-12"><article class="legalP" id="kapittel-3-paragraf-1-ledd-1-punkt-12-ledd-1">har kunnskap om sentrale problemområder som arbeidsledighet, fattigdom, rus og avhengighet, psykiske vansker, funksjonsnedsettelser og andre forhold som kan bidra til marginalisering og utenforskap</article></article></li><li data-name="m." value="13"><article class="listArticle" id="kapittel-3-paragraf-1-ledd-1-punkt-13"><article class="legalP" id="kapittel-3-paragraf-1-ledd-1-punkt-13-ledd-1">har kunnskap om økonomisk rådgivning for å forebygge og avhjelpe gjelds- og privatøkonomiske problemer.</article></article></li></ol></article></article><article class="legalArticle" data-lovdata-URL="SF/forskrift/2025-07-04-1465/§8" data-name="§8" id="kapittel-3-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Kunnskap om og arbeid med sosiale problemer – Ferdigheter</span></h3><article class="legalP" id="kapittel-3-paragraf-2-ledd-1">Kandidaten<ol class="defaultList" type="a"><li data-name="a." value="1"><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">kan anvende faglig kunnskap om sosiale problemer, overganger og livskriser for å fremme mestring og endring i samarbeid med enkeltpersoner, familier, grupper og samarbeidspartnere</article></article></li><li data-name="b." value="2"><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">kan anvende ulike metodiske tilnærminger på individ-, gruppe- og samfunnsnivå innenfor ulike tjenesteområder</article></article></li><li data-name="c." value="3"><article class="listArticle" id="kapittel-3-paragraf-2-ledd-1-punkt-3"><article class="legalP" id="kapittel-3-paragraf-2-ledd-1-punkt-3-ledd-1">kan anvende rettsregler, opplyse om rettigheter og plikter og utøve juridisk og sosialfaglig skjønn i møte med enkeltpersoner, familier og grupper, deriblant samiske brukere</article></article></li><li data-name="d." value="4"><article class="listArticle" id="kapittel-3-paragraf-2-ledd-1-punkt-4"><article class="legalP" id="kapittel-3-paragraf-2-ledd-1-punkt-4-ledd-1">kan anvende faglig kunnskap om relasjon og kommunikasjon i veiledning, motivasjon og systematisk endringsarbeid og kan veilede brukere, pasienter og pårørende og relevant personell som er i lærings-, mestrings- og endringsprosesser</article></article></li><li data-name="e." value="5"><article class="listArticle" id="kapittel-3-paragraf-2-ledd-1-punkt-5"><article class="legalP" id="kapittel-3-paragraf-2-ledd-1-punkt-5-ledd-1">kan anvende faglig kunnskap om arbeidsrettet inkludering i møte med arbeidssøkere, arbeidsgivere og samarbeidspartnere</article></article></li><li data-name="f." value="6"><article class="listArticle" id="kapittel-3-paragraf-2-ledd-1-punkt-6"><article class="legalP" id="kapittel-3-paragraf-2-ledd-1-punkt-6-ledd-1">kan anvende faglig kunnskap for å identifisere ressurser og gi håp i samarbeid med mennesker i sårbare livssituasjoner</article></article></li><li data-name="g." value="7"><article class="listArticle" id="kapittel-3-paragraf-2-ledd-1-punkt-7"><article class="legalP" id="kapittel-3-paragraf-2-ledd-1-punkt-7-ledd-1">kan anvende faglig kunnskap og metoder for samhandling og samarbeid med barn og unge om hverdagsliv og om vanskelige tema på en måte som sikrer deres interesser, medvirkning og rettigheter</article></article></li><li data-name="h." value="8"><article class="listArticle" id="kapittel-3-paragraf-2-ledd-1-punkt-8"><article class="legalP" id="kapittel-3-paragraf-2-ledd-1-punkt-8-ledd-1">kan anvende faglig kunnskap for å vurdere og avklare meldinger og undersøke omsorgssituasjonen til barn og unge og iverksette, følge opp og evaluere tiltak når det er nødvendig for barnets helse, levekår og sosiale utvikling</article></article></li><li data-name="i." value="9"><article class="listArticle" id="kapittel-3-paragraf-2-ledd-1-punkt-9"><article class="legalP" id="kapittel-3-paragraf-2-ledd-1-punkt-9-ledd-1">kan anvende faglig kunnskap og arbeide tverrfaglig i møte med mennesker som utøver og utsettes for vold og overgrep. Videre kan kandidaten samtale med barn om tema som omsorgssvikt, vold og overgrep</article></article></li><li data-name="j." value="10"><article class="listArticle" id="kapittel-3-paragraf-2-ledd-1-punkt-10"><article class="legalP" id="kapittel-3-paragraf-2-ledd-1-punkt-10-ledd-1">kan reflektere over risiko og hvordan håndtere konflikter og redusere faren for uønskede hendelser og kjenner til metoder for å følge opp dette systematisk</article></article></li><li data-name="k." value="11"><article class="listArticle" id="kapittel-3-paragraf-2-ledd-1-punkt-11"><article class="legalP" id="kapittel-3-paragraf-2-ledd-1-punkt-11-ledd-1">kan finne, vurdere og sette inn tiltak som lindrer og reduserer konsekvensene av vold, overgrep og omsorgssvikt, overfor barn og voksne i alle aldre</article></article></li><li data-name="l." value="12"><article class="listArticle" id="kapittel-3-paragraf-2-ledd-1-punkt-12"><article class="legalP" id="kapittel-3-paragraf-2-ledd-1-punkt-12-ledd-1">kan beherske aktuelle metoder for kartlegging, dokumentasjon, analyse og beslutningstaking</article></article></li><li data-name="m." value="13"><article class="listArticle" id="kapittel-3-paragraf-2-ledd-1-punkt-13"><article class="legalP" id="kapittel-3-paragraf-2-ledd-1-punkt-13-ledd-1">kan beherske metoder i samfunnsarbeid som fremmer makt, innflytelse, deltakelse og representasjon</article></article></li><li data-name="n." value="14"><article class="listArticle" id="kapittel-3-paragraf-2-ledd-1-punkt-14"><article class="legalP" id="kapittel-3-paragraf-2-ledd-1-punkt-14-ledd-1">kan beherske digitale verktøy, herunder har kunnskap om digital sikkerhet, og kan bistå i utviklingen av og bruke egnet teknologi, og kjenner til deres muligheter og begrensninger i sosialt arbeid</article></article></li><li data-name="o." value="15"><article class="listArticle" id="kapittel-3-paragraf-2-ledd-1-punkt-15"><article class="legalP" id="kapittel-3-paragraf-2-ledd-1-punkt-15-ledd-1">kan reflektere over og anvende kunnskap som bidrar til et likeverdig tjenestetilbud for samiske brukere.</article></article></li></ol></article></article><article class="legalArticle" data-lovdata-URL="SF/forskrift/2025-07-04-1465/§9" data-name="§9" id="kapittel-3-paragraf-3"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Kunnskap om og arbeid med sosiale problemer – Generell kompetanse</span></h3><article class="legalP" id="kapittel-3-paragraf-3-ledd-1">Kandidaten<ol class="defaultList" type="a"><li data-name="a." value="1"><article class="listArticle" id="kapittel-3-paragraf-3-ledd-1-punkt-1"><article class="legalP" id="kapittel-3-paragraf-3-ledd-1-punkt-1-ledd-1">har innsikt i etiske problemstillinger og kan håndtere etiske dilemma i yrkesrollen og i møte med mennesker</article></article></li><li data-name="b." value="2"><article class="listArticle" id="kapittel-3-paragraf-3-ledd-1-punkt-2"><article class="legalP" id="kapittel-3-paragraf-3-ledd-1-punkt-2-ledd-1">har innsikt i og kan reflektere kritisk over sin profesjonelle rolle i møte med institusjonelle og politiske krav i tjenesteutøvelsen</article></article></li><li data-name="c." value="3"><article class="listArticle" id="kapittel-3-paragraf-3-ledd-1-punkt-3"><article class="legalP" id="kapittel-3-paragraf-3-ledd-1-punkt-3-ledd-1">har innsikt i forhold som bidrar til diskriminering, og hvordan fremme ikke-diskriminerende praksis og et inkluderende samfunn</article></article></li><li data-name="d." value="4"><article class="listArticle" id="kapittel-3-paragraf-3-ledd-1-punkt-4"><article class="legalP" id="kapittel-3-paragraf-3-ledd-1-punkt-4-ledd-1">har innsikt i hvordan utvise dømmekraft i situasjoner med mangelfull og/eller motstridende informasjon og identifisere mulighetsrom innen ulike profesjonelle og institusjonelle kontekster</article></article></li><li data-name="e." value="5"><article class="listArticle" id="kapittel-3-paragraf-3-ledd-1-punkt-5"><article class="legalP" id="kapittel-3-paragraf-3-ledd-1-punkt-5-ledd-1">har innsikt i betydningen av digital kommunikasjon i profesjonell praksis og samhandling</article></article></li><li data-name="f." value="6"><article class="listArticle" id="kapittel-3-paragraf-3-ledd-1-punkt-6"><article class="legalP" id="kapittel-3-paragraf-3-ledd-1-punkt-6-ledd-1">kan planlegge, gjennomføre og lede koordinert og tverrprofesjonelt samarbeid mellom ulike tjenester og tjenestenivåer</article></article></li><li data-name="g." value="7"><article class="listArticle" id="kapittel-3-paragraf-3-ledd-1-punkt-7"><article class="legalP" id="kapittel-3-paragraf-3-ledd-1-punkt-7-ledd-1">kan formidle faget og utveksle synspunkter og erfaringer med samarbeidspartnere og gjennom dette bidra til utvikling av god praksis</article></article></li><li data-name="h." value="8"><article class="listArticle" id="kapittel-3-paragraf-3-ledd-1-punkt-8"><article class="legalP" id="kapittel-3-paragraf-3-ledd-1-punkt-8-ledd-1">kan formidle faglig kunnskap som fremmer likeverd og mangfold og bidrar til likestilling, inkludering, mestring og deltakelse i hverdag, skole og arbeidsliv</article></article></li><li data-name="i." value="9"><article class="listArticle" id="kapittel-3-paragraf-3-ledd-1-punkt-9"><article class="legalP" id="kapittel-3-paragraf-3-ledd-1-punkt-9-ledd-1">kjenner til menneskers ulike utgangspunkt og sårbarhet, verdier og levemåte.</article></article></li></ol></article></article></section><section class="section" data-name="kap4" id="kapittel-4" data-lovdata-URL="SF/forskrift/2025-07-04-1465/KAPITTEL_4"><h2>Kapittel 4. Studiets oppbygging og praksisstudier</h2><article class="legalArticle" data-lovdata-URL="SF/forskrift/2025-07-04-1465/§10" data-name="§10" id="kapittel-4-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Studiets oppbygging</span></h3><article class="legalP" id="kapittel-4-paragraf-1-ledd-1">Kunnskap, ferdigheter og generell kompetanse skal hentes fra teori og praksis, og fra egne og beslektede fagområder. Det skal legges vekt på at studenten skal integrere teoretisk kunnskap, erfarings- og brukerkunnskap, og at den trenes i kritisk refleksjon over egen profesjon og profesjonsutøvelse i samhandling med andre. Deler av studiet kan gjennomføres felles med andre utdanninger for å fremme kompetanse i tverrprofesjonelt samarbeid.</article><article class="legalP" id="kapittel-4-paragraf-1-ledd-2">Utdanningen skal ha en oppbygging som bidrar til progresjon gjennom studiet. Første studieår er i hovedsak et innføringsår der studenten får kjennskap til sentrale rammer og problemområder i faget og får trene på grunnleggende kommunikasjons- og samhandlingsferdigheter. I andre studieår skal studenten få mer inngående kunnskap om spesifikke fagområder og trening i ulike ferdigheter og konkrete metodiske tilnærminger. I tredje studieår skal studenten kunne tilegne seg mer avansert kunnskap om faglige problemstillinger, og de skal beherske å reflektere kritisk over egen profesjon og profesjonsutøvelse. I løpet av studiet skal studenten få anledning til å fordype seg i arbeid enten med en utvalgt målgruppe eller en særskilt metodisk tilnærming. Studiet skal tilrettelegges slik at studenten får trening i praktiske ferdigheter og utfordres på egne holdninger og forforståelser.</article><article class="legalP" id="kapittel-4-paragraf-1-ledd-3">Sentralt i profesjonsutøvelsen for sosionomer er kommunikasjon og samhandling med barn, unge, voksne og eldre med ulike livsutfordringer. Dette krever at studenten får ferdighetstrening i mindre grupper i flere perioder gjennom studiet, under veiledning av en fagansatt med profesjonsbakgrunn. Gjennom prosessuell simuleringstrening skal studenten gis opplæring i modeller for samspill og samhandling med barn, voksne, familie, nettverk og grupper, samt kritisk refleksjon over makt og avmakt i profesjonell yrkesutøvelse. Studenten skal også kunne knytte ferdighetene til sentrale kompetanseområder i faget. Gjennom studiet skal det legges til rette for at studenten får trening i analyse av komplekse saksforhold og skriving av journaler, ulike saksfremstillinger, individuell plan og vedtak.</article></article><article class="legalArticle" data-lovdata-URL="SF/forskrift/2025-07-04-1465/§11" data-name="§11" id="kapittel-4-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Praksisstudier</span></h3><article class="legalP" id="kapittel-4-paragraf-2-ledd-1">Praksisstudier bør ha et omfang på 24 uker hvor minimum 20 uker skal være i autentiske yrkessituasjoner. Praksisstudiene skal utformes slik at de sikrer at læringsutbyttet oppnås. I praksisstudiene skal studenten få erfaring med å etablere kontakt, utrede/undersøke, vurdere og fatte beslutninger i samarbeid med de som oppsøker hjelp. Videre skal studenten delta i samarbeidsmøter og få kjennskap til tverrfaglig samarbeid på individ- og tjenestenivå. Studenten bør så langt det er mulig få erfaring fra to ulike praksisfelt. Forvaltningserfaring bør være en del av praksisstudiene. I tillegg til ordinære praksisstudier kan det legges til rette for observasjonspraksis og feltstudier i ulike deler av praksisfeltet.</article></article></section><section class="section" data-name="kap5" id="kapittel-5" data-lovdata-URL="SF/forskrift/2025-07-04-1465/KAPITTEL_5"><h2>Kapittel 5. Ikrafttredelse og overgangsordninger</h2><article class="legalArticle" data-lovdata-URL="SF/forskrift/2025-07-04-1465/§12" data-name="§12" id="kapittel-5-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse, overgangsordninger og oppheving av forskrift</span></h3><article class="legalP" id="kapittel-5-paragraf-1-ledd-1">Forskriften trer i kraft 1. august 2025.</article><article class="legalP" id="kapittel-5-paragraf-1-ledd-2">Universiteter og høyskoler som tilbyr utdanningen, kan tilby eksamen etter <a href="forskrift/2005-12-01-1378">forskrift 1. desember 2005 nr. 1378 til rammeplan for sosionomutdanningen</a> inntil 31. desember 2025.</article><article class="legalP" id="kapittel-5-paragraf-1-ledd-3"><a href="forskrift/2019-03-15-409">Forskrift 15. mars 2019 nr. 409 om nasjonal retningslinje for sosionomutdanning</a> oppheves 1. august 2025.</article></article></section></main></body></html>