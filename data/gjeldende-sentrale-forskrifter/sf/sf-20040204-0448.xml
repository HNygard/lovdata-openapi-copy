<!DOCTYPE html><html lang="no"><head><title>Forskrift om tilskudd til spesielle miljøtiltak i jordbruket</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2004-02-04-448</dd><dt class="dokid">DokumentID</dt><dd class="dokid">SF/forskrift/2004-02-04-448</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="subunit">Etat</dt><dd class="subunit"><ul><li>Landbrukspolitisk avd.</li></ul></dd><dt class="publishedIn">Publisert i</dt><dd class="publishedIn">I 2004 hefte 4</dd><dt class="dateInForce">I kraft fra</dt><dd class="dateInForce">2004-02-04</dd><dt class="lastChangeInForce">Ikrafttredelse av siste endring</dt><dd class="lastChangeInForce">2021-01-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2020-12-21-3044">forskrift/2020-12-21-3044</a> fra 2021-01-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/1999-12-27-1531">forskrift/1999-12-27-1531</a></li><li><a href="forskrift/2000-03-07-213">forskrift/2000-03-07-213</a></li><li><a href="forskrift/1999-02-26-273">forskrift/1999-02-26-273</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1995-05-12-23/§3">lov/1995-05-12-23/§3</a></li><li><a href="lov/1995-05-12-23/§18">lov/1995-05-12-23/§18</a></li></ul></dd><dt class="dateOfPublication">Kunngjort</dt><dd class="dateOfPublication">2004-03-05</dd><dt class="titleShort">Korttittel</dt><dd class="titleShort">Forskrift om spesielle miljøtiltak i jordbruket</dd><dt class="title">Tittel</dt><dd class="title">Forskrift om tilskudd til spesielle miljøtiltak i jordbruket</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Landbruksdepartementet (nå Landbruks- og matdepartementet) 4. februar 2004 med hjemmel i <a href="lov/1995-05-12-23">lov 12. mai 1995 nr. 23</a> om jord (jordlova) <a href="lov/1995-05-12-23/§3">§ 3</a> og <a href="lov/1995-05-12-23/§18">§ 18</a>. <br /><strong>Endret</strong> ved <a href="forskrift/2014-09-03-1144">forskrifter 3 sep 2014 nr. 1144</a>, <a href="forskrift/2015-02-16-126">16 feb 2015 nr. 126</a>, <a href="forskrift/2015-02-17-132">17 feb 2015 nr. 132</a>, <a href="forskrift/2016-12-16-1660">16 des 2016 nr. 1660</a>, <a href="forskrift/2018-10-26-1623">26 okt 2018 nr. 1623</a>, <a href="forskrift/2019-12-20-2139">20 des 2019 nr. 2139</a> (i kraft 1 jan 2020), <a href="forskrift/2020-12-21-3044">21 des 2020 nr. 3044</a> (i kraft 1 jan 2021).</dd><dt class="refid">RefID</dt><dd class="refid">forskrift/2004-02-04-448</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om tilskudd til spesielle miljøtiltak i jordbruket</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Virkeområde</a></li><li><a href="#paragraf-3">§ 3. Vilkår</a></li><li><a href="#paragraf-4">§ 4. Tilskudd til planleggings- og tilretteleggingsprosjekter</a></li><li><a href="#paragraf-5">§ 5. Tilskudd til kulturlandskapstiltak og forurensningstiltak</a></li><li><a href="#paragraf-6">§ 6. Søknad og dokumentasjon</a></li><li><a href="#paragraf-7">§ 7. Utbetaling</a></li><li><a href="#paragraf-8">§ 8. Administrasjon, klage og dispensasjon</a></li><li><a href="#paragraf-9">§ 9. Opplysningsplikt og kontroll</a></li><li><a href="#paragraf-10">§ 10. Omgjøring, tilbakebetaling og motregning</a></li><li><a href="#paragraf-11">§ 11. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2004-02-04-448" id="dokument"><h1>Forskrift om tilskudd til spesielle miljøtiltak i jordbruket</h1><article class="legalArticle" data-lovdata-URL="SF/forskrift/2004-02-04-448/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med tilskudd til spesielle miljøtiltak i jordbruket er å fremme natur- og kulturminneverdiene i jordbrukets kulturlandskap og redusere forurensningen fra jordbruket, utover det som kan forventes gjennom vanlig jordbruksdrift. Prosjektene og tiltakene skal prioriteres ut fra lokale målsettinger og strategier.</article></article><article class="legalArticle" data-lovdata-URL="SF/forskrift/2004-02-04-448/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder for prosjekter/tiltak på landbrukseiendommer jf. <a href="lov/1995-05-12-23/§12">jordloven § 12</a>, samt i områder vernet etter <a href="lov/2009-06-19-100">lov 19. juni 2009 nr. 100</a> om forvaltning av naturens mangfold (naturmangfoldloven) og <a href="lov/1978-06-09-50">lov 9. juni 1978 nr. 50</a> om kulturminner.</article><article class="changesToParent">Endret ved <a href="forskrift/2015-02-17-132">forskrift 17 feb 2015 nr. 132</a>.</article></article><article class="legalArticle" data-lovdata-URL="SF/forskrift/2004-02-04-448/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vilkår</span></h2><article class="legalP" id="paragraf-3-ledd-1">Tilskudd kan innvilges foretak som oppfyller vilkårene i <a href="forskrift/2014-12-19-1817">forskrift 19. desember 2014 nr. 1817</a> om produksjonstilskudd og avløsertilskudd i jordbruket <a href="forskrift/2014-12-19-1817/§2">§ 2</a> og <a href="forskrift/2014-12-19-1817/§3">§ 3</a> eller <a href="forskrift/2014-12-19-1817/§4">§ 4</a>. Det må foreligge tillatelse fra landbrukseiendommens eier til gjennomføring av prosjekt eller tiltak som nevnt i denne forskriftens <a href="forskrift/2014-12-19-1817/§4">§ 4</a> og <a href="forskrift/2014-12-19-1817/§5">§ 5</a>. Tilskudd kan også innvilges eier av landbrukseiendom dersom det foregår en produksjon på landbrukseiendommen som oppfylle vilkårene for tilskudd etter <a href="forskrift/2014-12-19-1817">forskrift 19. desember 2014 nr. 1817</a> om produksjonstilskudd og avløsertilskudd i jordbruket.</article><article class="legalP" id="paragraf-3-ledd-2">Det kan ikke innvilges tilskudd til prosjekt eller tiltak på landbrukseiendommer som eies og drives av stat, fylke eller kommune med mindre tiltaket er et fellestiltak der en eller flere tilskuddsberettigede landbrukseiendommer er med.</article><article class="legalP" id="paragraf-3-ledd-3">Søker må oppfylle vilkår i <a href="forskrift/1999-07-01-791">forskrift 1. juli 1999 nr. 791</a> om gjødslingsplanlegging. Det skal føres journal over plantevernmidler som brukes, med opplysninger om navn på plantevernmiddelet, tidspunkt for behandling og dosen som er brukt, samt området og veksten som plantevernmiddelet ble brukt på. Søker må videre ha kart over jordbruksarealene foretaket til enhver tid disponerer, samt andre arealer som foretaket disponerer eller som er av betydning for eller som er påvirket av jordbruksdriften. Kulturminner, områder som er viktige for biologisk mangfold, arealer med risiko for tap av jord og næringsstoffer og andre forhold av miljømessig betydning skal være kartfestet og beskrevet.</article><article class="legalP" id="paragraf-3-ledd-4">Dersom arealene er leid bort må søker likevel kunne dokumentere at vilkårene i første og tredje ledd er oppfylt.</article><article class="legalP" id="paragraf-3-ledd-5">Det kan settes vilkår for innvilgning av tilskudd til det enkelte prosjekt og tiltak. Frist for gjennomføring av prosjekt etter <a href="forskrift/2004-02-04-448/§4">§ 4</a> og tiltak etter <a href="forskrift/2004-02-04-448/§5">§ 5</a> er 3 år fra hvert tilskudd ble innvilget, med mindre kommunen har satt en kortere frist ved innvilgelsen av søknaden. Kommunen kan etter søknad forlenge gjennomføringsfristen, men ikke ut over 5 år fra tilskuddet ble innvilget. Dersom søknaden skyldes tørke i vekstsesongen 2018 skal kommunen innvilge forlenget gjennomføringsfrist med ett år.</article><article class="changesToParent">Endret ved <a href="forskrift/2015-02-16-126">forskrifter 16 feb 2015 nr. 126</a>, <a href="forskrift/2016-12-16-1660">16 des 2016 nr. 1660</a> (i kraft 1 jan 2017), <a href="forskrift/2018-10-26-1623">26 okt 2018 nr. 1623</a>, <a href="forskrift/2019-12-20-2139">20 des 2019 nr. 2139</a> (i kraft 1 jan 2020).</article></article><article class="legalArticle" data-lovdata-URL="SF/forskrift/2004-02-04-448/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tilskudd til planleggings- og tilretteleggingsprosjekter</span></h2><article class="legalP" id="paragraf-4-ledd-1">Det kan innvilges tilskudd til prosjekter som leder fram til planer for konkrete tiltak som nevnt i <a href="forskrift/2004-02-04-448/§5">§ 5</a>.</article><article class="legalP" id="paragraf-4-ledd-2">Tilskudd innvilges på grunnlag av godkjente kostnadsoverslag ved planlegging, organisering og prosjektarbeid.</article><article class="legalP" id="paragraf-4-ledd-3">Det ytes engangstilskudd med inntil 100% av godkjent kostnadsoverslag.</article></article><article class="legalArticle" data-lovdata-URL="SF/forskrift/2004-02-04-448/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Tilskudd til kulturlandskapstiltak og forurensningstiltak</span></h2><article class="legalP" id="paragraf-5-ledd-1">Det kan innvilges tilskudd til gjennomføring av tiltak som ivaretar natur- og kulturminneverdiene i kulturlandskapet. Det kan også innvilges tilskudd til gjennomføring av tiltak som bidrar til å hindre eller redusere forurensning eller risikoen for forurensning fra jordbruket.</article><article class="legalP" id="paragraf-5-ledd-2">Tilskudd innvilges på grunnlag av godkjente kostnadsoverslag for gjennomføring av tiltaket.</article><article class="legalP" id="paragraf-5-ledd-3">Det ytes engangstilskudd med inntil 70% av godkjent kostnadsoverslag. For særskilte tiltak for å ivareta biologisk mangfold, kan det ytes tilskudd med inntil 100% av godkjent kostnadsoverslag.</article></article><article class="legalArticle" data-lovdata-URL="SF/forskrift/2004-02-04-448/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Søknad og dokumentasjon</span></h2><article class="legalP" id="paragraf-6-ledd-1">Kommunen kan fastsette søknadsfrist.</article><article class="legalP" id="paragraf-6-ledd-2">Det skal benyttes søknadsskjema som er utarbeidet av Landbruksdirektoratet. Foretaket skal vedlegge en plan der miljøtiltaket beskrives og kartfestes, og der det redegjøres for målene med prosjektet eller tiltaket.</article><article class="legalP" id="paragraf-6-ledd-3">Når prosjektet eller tiltaket er gjennomført, skal det sendes inn dokumentasjon på at det er gjennomført i henhold til vilkår gitt i vedtaksbrev.</article><article class="changesToParent">Endret ved <a href="forskrift/2014-09-03-1144">forskrifter 3 sep 2014 nr. 1144</a>, <a href="forskrift/2015-02-16-126">16 feb 2015 nr. 126</a>.</article></article><article class="legalArticle" data-lovdata-URL="SF/forskrift/2004-02-04-448/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Utbetaling</span></h2><article class="legalP" id="paragraf-7-ledd-1">Innvilget tilskudd utbetales etter skriftlig anmodning fra tilskuddsmottaker og når prosjektet eller tiltaket har fått godkjent sluttregnskapet. Det kan likevel foretas utbetalinger på bakgrunn av godkjent dokumentasjon etter hvert som deler av prosjektet eller tiltaket utføres. Minst 25% av tilskuddet holdes tilbake inntil arbeidet er fullført og sluttregnskapet er godkjent.</article></article><article class="legalArticle" data-lovdata-URL="SF/forskrift/2004-02-04-448/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Administrasjon, klage og dispensasjon</span></h2><article class="legalP" id="paragraf-8-ledd-1">Vedtak om tildeling av tilskudd etter denne forskriften fattes av kommunen.</article><article class="legalP" id="paragraf-8-ledd-2">Kommunen skal fastsette overordnede retningslinjer for prioritering av søknader. Slike retningslinjer skal utarbeides i dialog med statsforvalteren og næringsorganisasjonene i jordbruket lokalt.</article><article class="legalP" id="paragraf-8-ledd-3">Vedtak fattet av kommunen kan påklages til statsforvalteren etter reglene i <a href="lov/1967-02-10/kapvi">lov 10. februar 1967 om behandlingsmåten i forvaltningssaker (forvaltningsloven) kap. VI</a>.</article><article class="legalP" id="paragraf-8-ledd-4">Statsforvalteren kan i særlige tilfeller dispensere fra reglene i denne forskriften.</article><article class="changesToParent">Endret ved <a href="forskrift/2015-02-16-126">forskrifter 16 feb 2015 nr. 126</a>, <a href="forskrift/2020-12-21-3044">21 des 2020 nr. 3044</a> (i kraft 1 jan 2021).</article></article><article class="legalArticle" data-lovdata-URL="SF/forskrift/2004-02-04-448/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Opplysningsplikt og kontroll</span></h2><article class="legalP" id="paragraf-9-ledd-1">Søker av tilskudd plikter å gi alle opplysninger som kommunen, statsforvalteren, Landbruksdirektoratet eller Riksrevisjonen finner nødvendig for å kunne kontrollere at bruken av tilskuddsmidlene er i tråd med forutsetningene.</article><article class="legalP" id="paragraf-9-ledd-2">Kommunen, statsforvalteren og Landbruksdirektoratet kan foreta stedlig kontroll.</article><article class="changesToParent">Endret ved <a href="forskrift/2014-09-03-1144">forskrifter 3 sep 2014 nr. 1144</a>, <a href="forskrift/2015-02-16-126">16 feb 2015 nr. 126</a>, <a href="forskrift/2020-12-21-3044">21 des 2020 nr. 3044</a> (i kraft 1 jan 2021).</article></article><article class="legalArticle" data-lovdata-URL="SF/forskrift/2004-02-04-448/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Omgjøring, tilbakebetaling og motregning</span></h2><article class="legalP" id="paragraf-10-ledd-1">Vedtak om innvilget tilskudd kan omgjøres og utbetalt tilskudd kan kreves tilbakebetalt dersom det avdekkes forhold som er i strid med det som er forutsatt ved innvilgning av tilskuddet. Kravet kan motregnes i tilskudd som utspringer av mottakerens landbruksvirksomhet. Dersom tilbakebetaling ikke skjer innen den frist som blir gitt, kan det kreves forsinkelsesrenter i tillegg, jf. <a href="lov/1976-12-17-100">lov 17. desember 1976 nr. 100</a> om renter ved forsinket betaling m.v.</article></article><article class="legalArticle" data-lovdata-URL="SF/forskrift/2004-02-04-448/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse</span></h2><article class="legalP" id="paragraf-11-ledd-1">Denne forskriften trer i kraft straks. Fra samme dato oppheves forskrift 1. januar 2000 nr. 1531 om investeringsstøtte til miljøtiltak, <a href="forskrift/2000-03-07-213">forskrift 7. mars 2000 nr. 213</a> om tilskudd til miljørettet omlegging av kornområder og <a href="forskrift/1999-02-26-273">forskrift 26. februar 1999 nr. 273</a> om tilskudd til spesielle tiltak i landbrukets kulturlandskap med freda og verneverdige bygninger.</article></article></main></body></html>