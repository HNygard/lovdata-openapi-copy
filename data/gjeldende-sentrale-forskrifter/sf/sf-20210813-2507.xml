<!DOCTYPE html><html lang="no"><head><title>Forskrift om tilskudd til automatisk fredete og andre arkeologiske kulturminner</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2021-08-13-2507</dd><dt class="dokid">DokumentID</dt><dd class="dokid">SF/forskrift/2021-08-13-2507</dd><dt class="ministry">Departement</dt><dd class="ministry"><ul><li>Klima- og miljødepartementet</li></ul></dd><dt class="subunit">Etat</dt><dd class="subunit"><ul><li>Kulturmiljøavdelingen</li></ul></dd><dt class="dateInForce">I kraft fra</dt><dd class="dateInForce">2021-09-01</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2021-08-17 14:20</dd><dt class="titleShort">Korttittel</dt><dd class="titleShort">Forskrift om tilskudd til arkeologiske kulturminner</dd><dt class="title">Tittel</dt><dd class="title">Forskrift om tilskudd til automatisk fredete og andre arkeologiske kulturminner</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 13. august 2021 til oppfølging av Stortingets budsjettvedtak, kap. 1429, post 70. Fremmet av Klima- og miljødepartementet.</dd><dt class="refid">RefID</dt><dd class="refid">forskrift/2021-08-13-2507</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om tilskudd til automatisk fredete og andre arkeologiske kulturminner</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Hva det kan gis tilskudd til</a></li><li><a href="#paragraf-3">§ 3. Søknad om tilskudd til mindre private tiltak eller andre tiltak dersom det foreligger særlige grunner</a></li><li><a href="#paragraf-4">§ 4. Søknad om tilskudd til sikring, skjøtsel mv. av arkeologiske kulturminner</a></li><li><a href="#paragraf-5">§ 5. Rett til å innhente ytterligere opplysninger. Søkers opplysningsplikt.</a></li><li><a href="#paragraf-6">§ 6. Hvordan tilskudd fastsettes</a></li><li><a href="#paragraf-7">§ 7. Tilskuddsbrevet</a></li><li><a href="#paragraf-8">§ 8. Tilskuddsmottakerens plikter</a></li><li><a href="#paragraf-9">§ 9. Utbetaling av tilskudd</a></li><li><a href="#paragraf-10">§ 10. Rapporteringsplikter</a></li><li><a href="#paragraf-11">§ 11. Kontroll med betingelser og vilkår – rett til opplysninger</a></li><li><a href="#paragraf-12">§ 12. Stans og tilbakebetaling</a></li><li><a href="#paragraf-13">§ 13. Klage</a></li><li><a href="#paragraf-14">§ 14. Klima- og miljødepartementets kompetanse til å endre forskriften</a></li><li><a href="#paragraf-15">§ 15. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2021-08-13-2507" id="dokument"><h1>Forskrift om tilskudd til automatisk fredete og andre arkeologiske kulturminner</h1><article class="legalArticle" data-lovdata-URL="SF/forskrift/2021-08-13-2507/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med tilskuddsordningen er å bidra til forvaltning, sikring, restaurering, skjøtsel, tilrettelegging, formidling og dokumentasjon av automatisk fredete og andre arkeologiske kulturminner.</article></article><article class="legalArticle" data-lovdata-URL="SF/forskrift/2021-08-13-2507/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Hva det kan gis tilskudd til</span></h2><article class="legalP" id="paragraf-2-ledd-1">Det kan gis tilskudd til dekning av hele eller deler av utgiftene til arkeologiske arbeider, i henhold til statens forpliktelser omtalt i <a href="lov/1978-06-09-50/§8">kulturminneloven § 8</a>, <a href="lov/1978-06-09-50/§9">§ 9</a> og <a href="lov/1978-06-09-50/§10">§ 10</a>.</article><article class="legalP" id="paragraf-2-ledd-2">Det kan gis tilskudd til forvaltningsinstitusjoner med ansvar for arkeologiske kulturminner etter <a href="forskrift/2019-02-15-127">forskrift om fastsetting av myndighet mv. etter kulturminneloven</a>, til forvaltnings-, sikrings-, restaurerings-, skjøtsels-, tilretteleggings-, formidlings- og dokumentasjonstiltak på automatisk fredete og andre arkeologiske kulturminner.</article></article><article class="legalArticle" data-lovdata-URL="SF/forskrift/2021-08-13-2507/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Søknad om tilskudd til mindre private tiltak eller andre tiltak dersom det foreligger særlige grunner</span></h2><article class="legalP" id="paragraf-3-ledd-1">Der det er gitt dispensasjon til mindre, private tiltak etter <a href="lov/1978-06-09-50/§8">kulturminneloven § 8</a> eller <a href="lov/1978-06-09-50/§14">§ 14</a> på vilkår som medfører kostnader til arkeologiske arbeider, regnes søknaden om dispensasjon som søknad om tilskudd.</article><article class="legalP" id="paragraf-3-ledd-2">Ved andre tiltak kan det søkes om tilskudd etter <a href="lov/1978-06-09-50/§10">kulturminneloven § 10</a> første ledd andre punktum. Søknaden sendes sammen med søknad om dispensasjon.</article><article class="legalP" id="paragraf-3-ledd-3">Søknaden etter andre ledd skal angi<ol class="defaultList" type="a"><li data-name="a." value="1"><article class="listArticle" id="paragraf-3-ledd-3-punkt-1"><article class="legalP" id="paragraf-3-ledd-3-punkt-1-ledd-1">tiltakets samlede kostnader, inkludert påløpte kostnader til arkeologiske arbeider</article></article></li><li data-name="b." value="2"><article class="listArticle" id="paragraf-3-ledd-3-punkt-2"><article class="legalP" id="paragraf-3-ledd-3-punkt-2-ledd-1">forventet økonomisk gevinst eller inntekter som følge av tiltaket</article></article></li><li data-name="c." value="3"><article class="listArticle" id="paragraf-3-ledd-3-punkt-3"><article class="legalP" id="paragraf-3-ledd-3-punkt-3-ledd-1">om det er mottatt økonomisk støtte til tiltaket fra offentlige instanser</article></article></li><li data-name="d." value="4"><article class="listArticle" id="paragraf-3-ledd-3-punkt-4"><article class="legalP" id="paragraf-3-ledd-3-punkt-4-ledd-1">om søker har eller forventer å få refusjon for merverdiavgift for det omsøkte tiltaket</article></article></li><li data-name="e." value="5"><article class="listArticle" id="paragraf-3-ledd-3-punkt-5"><article class="legalP" id="paragraf-3-ledd-3-punkt-5-ledd-1">andre forhold som gjør at kostnadene til de arkeologiske arbeidene anses urimelig for søkeren.</article></article></li></ol></article><article class="legalP" id="paragraf-3-ledd-4">Søknad om tilskudd til tiltak etter andre ledd sendes sammen med søknad om dispensasjon til den myndighet som behandler dispensasjonssøknaden etter <a href="forskrift/2019-02-15-127">forskrift 15. februar 2019 nr. 127 om fastsetting av myndighet mv. etter kulturminneloven</a>. Dersom det søkes om tilskudd etter at det er gitt dispensasjon, skal søknaden sendes Riksantikvaren.</article></article><article class="legalArticle" data-lovdata-URL="SF/forskrift/2021-08-13-2507/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Søknad om tilskudd til sikring, skjøtsel mv. av arkeologiske kulturminner</span></h2><article class="legalP" id="paragraf-4-ledd-1">Søknad om tilskudd til planlagte tiltak som nevnt i <a href="forskrift/2021-08-13-2507/§2">§ 2</a> andre ledd skal sendes Riksantikvaren innen 15. januar hvert år. Det kan søkes om tilskudd til arkeologiske kulturminner som er utsatt for skade som følge av erosjon, flom eller andre uforutsette hendelser utenom den ordinære søknadsfristen.</article><article class="legalP" id="paragraf-4-ledd-2">Søknaden skal<ol class="defaultList" type="a"><li data-name="a." value="1"><article class="listArticle" id="paragraf-4-ledd-2-punkt-1"><article class="legalP" id="paragraf-4-ledd-2-punkt-1-ledd-1">angi hvilket kulturminne tiltaket gjelder</article></article></li><li data-name="b." value="2"><article class="listArticle" id="paragraf-4-ledd-2-punkt-2"><article class="legalP" id="paragraf-4-ledd-2-punkt-2-ledd-1">angi hvilke arbeider som planlegges og som det søkes tilskudd til, og kostnadene til dette</article></article></li><li data-name="c." value="3"><article class="listArticle" id="paragraf-4-ledd-2-punkt-3"><article class="legalP" id="paragraf-4-ledd-2-punkt-3-ledd-1">inneholde prosjektplan, fremdriftsplan og budsjett for tiltaket</article></article></li><li data-name="d." value="4"><article class="listArticle" id="paragraf-4-ledd-2-punkt-4"><article class="legalP" id="paragraf-4-ledd-2-punkt-4-ledd-1">opplyse om søker har eller forventer å få refusjon for merverdiavgift for det omsøkte tiltaket</article></article></li><li data-name="e." value="5"><article class="listArticle" id="paragraf-4-ledd-2-punkt-5"><article class="legalP" id="paragraf-4-ledd-2-punkt-5-ledd-1">angi hvilken egeninnsats som kommer i tillegg til eventuelt tilskudd.</article></article></li></ol></article></article><article class="legalArticle" data-lovdata-URL="SF/forskrift/2021-08-13-2507/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Rett til å innhente ytterligere opplysninger. Søkers opplysningsplikt.</span></h2><article class="legalP" id="paragraf-5-ledd-1">Riksantikvaren kan etter denne forskrift, i tillegg til opplysningene i søknaden<ol class="defaultList" type="a"><li data-name="a." value="1"><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">kreve at søkeren gir andre opplysninger som er nødvendig for å vurdere søknaden</article></article></li><li data-name="b." value="2"><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">kontrollere søknadsopplysningene mot opplysninger som andre myndigheter kan utlevere</article></article></li><li data-name="c." value="3"><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">foreta befaring som er nødvendig for å vurdere søknaden og kreve at søkeren medvirker når det er nødvendig.</article></article></li></ol></article></article><article class="legalArticle" data-lovdata-URL="SF/forskrift/2021-08-13-2507/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Hvordan tilskudd fastsettes</span></h2><article class="legalP" id="paragraf-6-ledd-1">Riksantikvaren avgjør etter denne forskrift om det skal gis tilskudd og fastsetter tilskuddsbeløpet etter en skjønnsmessig vurdering.</article><article class="legalP" id="paragraf-6-ledd-2">Utgifter til arkeologiske arbeider ved mindre, private tiltak dekkes etter <a href="lov/1978-06-09-50/§10">kulturminneloven § 10</a>, første ledd tredje punktum, med mindre tiltaket er iverksatt i strid med <a href="lov/1978-06-09-50/§8">kulturminneloven § 8</a>.</article><article class="legalP" id="paragraf-6-ledd-3">Utgifter til arkeologiske arbeider ved andre tiltak kan dekkes helt eller delvis dersom det foreligger særlige grunner, jf. <a href="lov/1978-06-09-50/§10">kulturminneloven § 10</a>, første ledd andre punktum.</article></article><article class="legalArticle" data-lovdata-URL="SF/forskrift/2021-08-13-2507/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tilskuddsbrevet</span></h2><article class="legalP" id="paragraf-7-ledd-1">Vedtak om tilskudd skal meddeles søkeren i et tilskuddsbrev. Tilskuddsbrevet skal opplyse om<ol class="defaultList" type="a"><li data-name="a." value="1"><article class="listArticle" id="paragraf-7-ledd-1-punkt-1"><article class="legalP" id="paragraf-7-ledd-1-punkt-1-ledd-1">tilskuddsbeløpet</article></article></li><li data-name="b." value="2"><article class="listArticle" id="paragraf-7-ledd-1-punkt-2"><article class="legalP" id="paragraf-7-ledd-1-punkt-2-ledd-1">hva tilskuddet skal brukes til, utbetalingsordningen, og vilkår for tilskuddet</article></article></li><li data-name="c." value="3"><article class="listArticle" id="paragraf-7-ledd-1-punkt-3"><article class="legalP" id="paragraf-7-ledd-1-punkt-3-ledd-1">krav til rapportering og dokumentasjon etter <a href="forskrift/2021-08-13-2507/§10">§ 10</a></article></article></li><li data-name="d." value="4"><article class="listArticle" id="paragraf-7-ledd-1-punkt-4"><article class="legalP" id="paragraf-7-ledd-1-punkt-4-ledd-1">tilskuddsmottakerens plikter etter <a href="forskrift/2021-08-13-2507/§8">§ 8</a></article></article></li><li data-name="e." value="5"><article class="listArticle" id="paragraf-7-ledd-1-punkt-5"><article class="legalP" id="paragraf-7-ledd-1-punkt-5-ledd-1">reaksjoner dersom mottakeren ikke opptrer i samsvar med kravene i forskriften eller vilkårene for tilskuddet.</article></article></li></ol></article></article><article class="legalArticle" data-lovdata-URL="SF/forskrift/2021-08-13-2507/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tilskuddsmottakerens plikter</span></h2><article class="legalP" id="paragraf-8-ledd-1">Tilskuddsmottaker skal<ol class="defaultList" type="a"><li data-name="a." value="1"><article class="listArticle" id="paragraf-8-ledd-1-punkt-1"><article class="legalP" id="paragraf-8-ledd-1-punkt-1-ledd-1">informere Riksantikvaren om endrede forhold, som tidsramme eller omfang, som er av betydning for tiltaket</article></article></li><li data-name="b." value="2"><article class="listArticle" id="paragraf-8-ledd-1-punkt-2"><article class="legalP" id="paragraf-8-ledd-1-punkt-2-ledd-1">gjøre eventuelle samarbeidspartnere kjent med vilkårene for tilskuddet</article></article></li><li data-name="c." value="3"><article class="listArticle" id="paragraf-8-ledd-1-punkt-3"><article class="legalP" id="paragraf-8-ledd-1-punkt-3-ledd-1">oppbevare regnskap med bilag i 3 år etter siste utbetaling.</article></article></li></ol></article><article class="legalP" id="paragraf-8-ledd-2">Tilskuddsmottakere skal bare bruke tilskuddet til aktiviteter tildelingsvedtaket omfatter. Tilskuddsmottakere som driver økonomisk aktivitet, skal føre separat regnskap for de aktivitetene det ytes tilskudd til.</article></article><article class="legalArticle" data-lovdata-URL="SF/forskrift/2021-08-13-2507/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Utbetaling av tilskudd</span></h2><article class="legalP" id="paragraf-9-ledd-1">Tilskudd utbetales etterskuddsvis for dokumenterte utgifter etter anmodning fra tilskuddsmottaker. Inntil 50&#xa0;% av tilskuddet kan utbetales som forskudd.</article></article><article class="legalArticle" data-lovdata-URL="SF/forskrift/2021-08-13-2507/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Rapporteringsplikter</span></h2><article class="legalP" id="paragraf-10-ledd-1">Der det er gitt tilskudd til arkeologiske arbeider etter <a href="forskrift/2021-08-13-2507/§3">§ 3</a>, skal den som utfører arbeidene levere sluttrapport og regnskap til Riksantikvaren innen 15. november to kalenderår etter at tilskuddet er gitt, dersom Riksantikvaren ikke fastsetter en kortere frist. Regnskapet skal følge Riksantikvarens mal for regnskap ved gjennomføring av arkeologiske undersøkelser.</article><article class="legalP" id="paragraf-10-ledd-2">Der det er gitt tilskudd etter § 4 skal tilskuddsmottakeren levere en sluttrapport til Riksantikvaren innen 15. november året etter at tilskuddet er gitt. Sluttrapporten skal<ol class="defaultList" type="a"><li data-name="a." value="1"><article class="listArticle" id="paragraf-10-ledd-2-punkt-1"><article class="legalP" id="paragraf-10-ledd-2-punkt-1-ledd-1">innehold regnskap over kostnader og finansiering, der eventuelle avvik fra budsjettet er forklart</article></article></li><li data-name="b." value="2"><article class="listArticle" id="paragraf-10-ledd-2-punkt-2"><article class="legalP" id="paragraf-10-ledd-2-punkt-2-ledd-1">opplyse om tiltaket er gjennomført i henhold til vilkårene i tilskuddsbrevet</article></article></li><li data-name="c." value="3"><article class="listArticle" id="paragraf-10-ledd-2-punkt-3"><article class="legalP" id="paragraf-10-ledd-2-punkt-3-ledd-1">redegjøre for gjennomføringen av tiltaket og arbeidet som er utført</article></article></li><li data-name="d." value="4"><article class="listArticle" id="paragraf-10-ledd-2-punkt-4"><article class="legalP" id="paragraf-10-ledd-2-punkt-4-ledd-1">inneholde dokumentasjon av tiltaket fra før, under og etter arbeidet.</article></article></li></ol></article><article class="legalP" id="paragraf-10-ledd-3">Riksantikvaren kan gi unntak fra fristene for å levere sluttrapport etter første og andre ledd dersom særlige grunner taler for det.</article></article><article class="legalArticle" data-lovdata-URL="SF/forskrift/2021-08-13-2507/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Kontroll med betingelser og vilkår – rett til opplysninger</span></h2><article class="legalP" id="paragraf-11-ledd-1">Riksantikvaren og Riksrevisjonen kan kontrollere at betingelsene for tilskuddet og vilkårene i tilskuddsvedtaket er oppfylt gjennom å<ol class="defaultList" type="a"><li data-name="a." value="1"><article class="listArticle" id="paragraf-11-ledd-1-punkt-1"><article class="legalP" id="paragraf-11-ledd-1-punkt-1-ledd-1">kreve ytterligere opplysninger og dokumentasjon som er nødvendig for kontrollen</article></article></li><li data-name="b." value="2"><article class="listArticle" id="paragraf-11-ledd-1-punkt-2"><article class="legalP" id="paragraf-11-ledd-1-punkt-2-ledd-1">innhente opplysninger fra andre myndigheter som har adgang til å utlevere opplysningene</article></article></li><li data-name="c." value="3"><article class="listArticle" id="paragraf-11-ledd-1-punkt-3"><article class="legalP" id="paragraf-11-ledd-1-punkt-3-ledd-1">gjennomføre stedlig tilsyn underveis eller etter ferdigstillelse.</article></article></li></ol></article></article><article class="legalArticle" data-lovdata-URL="SF/forskrift/2021-08-13-2507/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Stans og tilbakebetaling</span></h2><article class="legalP" id="paragraf-12-ledd-1">Har en tilskuddsmottaker ikke oppfylt kravene i forskriften og tilskuddsbrevet for å få utbetalt tilskuddet, kan Riksantikvaren stoppe videre utbetalinger.</article><article class="legalP" id="paragraf-12-ledd-2">Er tilskuddet ikke brukt i samsvar med kravene i forskriften og tilskuddsbrevet, kan tilskuddet kreves delvis eller helt tilbakebetalt. Der tilskuddet overstiger de faktiske kostnadene ved tiltaket, kan det overskytende kreves tilbakebetalt.</article><article class="legalP" id="paragraf-12-ledd-3">Ved krav om tilbakebetaling skal mottaker av utbetalt tilskudd skriftlig underrettes om dette med fastsatt frist for tilbakebetaling. Tilbakebetalingskrav er enkeltvedtak, som kan påklages.</article></article><article class="legalArticle" data-lovdata-URL="SF/forskrift/2021-08-13-2507/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Klage</span></h2><article class="legalP" id="paragraf-13-ledd-1">Vedtak etter forskriften kan påklages til Klima- og miljødepartementet, jf. <a href="lov/1967-02-10/§28">forvaltningsloven § 28</a>.</article></article><article class="legalArticle" data-lovdata-URL="SF/forskrift/2021-08-13-2507/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Klima- og miljødepartementets kompetanse til å endre forskriften</span></h2><article class="legalP" id="paragraf-14-ledd-1">Klima- og miljødepartementet kan vedta endringer i denne forskriften.</article></article><article class="legalArticle" data-lovdata-URL="SF/forskrift/2021-08-13-2507/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Ikrafttredelse</span></h2><article class="legalP" id="paragraf-15-ledd-1">Forskriften trer i kraft 1. september 2021.</article></article></main></body></html>