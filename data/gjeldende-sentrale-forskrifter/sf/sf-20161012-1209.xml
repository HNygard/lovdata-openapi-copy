<!DOCTYPE html><html lang="no"><head><title>Forskrift om tilskudd til filmformidling</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2016-10-12-1209</dd><dt class="dokid">DokumentID</dt><dd class="dokid">SF/forskrift/2016-10-12-1209</dd><dt class="ministry">Departement</dt><dd class="ministry"><ul><li>Kultur- og likestillingsdepartementet</li></ul></dd><dt class="subunit">Etat</dt><dd class="subunit"><ul><li>Norsk filminstitutt</li></ul></dd><dt class="publishedIn">Publisert i</dt><dd class="publishedIn">I 2016 hefte 14</dd><dt class="dateInForce">I kraft fra</dt><dd class="dateInForce">2016-10-12</dd><dt class="lastChangeInForce">Ikrafttredelse av siste endring</dt><dd class="lastChangeInForce">2025-02-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2025-01-29-99">forskrift/2025-01-29-99</a> fra 2025-02-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="forskrift/2016-10-07-1196/§6">forskrift/2016-10-07-1196/§6</a></li></ul></dd><dt class="dateOfPublication">Kunngjort</dt><dd class="dateOfPublication">2016-10-18 14:45</dd><dt class="title">Tittel</dt><dd class="title">Forskrift om tilskudd til filmformidling</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Norsk filminstitutt 12. oktober 2016 med hjemmel i <a href="forskrift/2016-10-07-1196/§6">forskrift 7. oktober 2016 nr. 1196 om tilskudd til produksjon og formidling av audiovisuelle verk § 6</a>. <br /><strong>EØS-henvisninger:</strong> <a href="avtale/avt-1992-05-02-1-v15">EØS-avtalen vedlegg XV</a> nr. 1j (forordning <a href="eu/32014r0651">(EU) nr. 651/2014</a>). <br /><strong>Endret</strong> ved forskrifter <a href="forskrift/2020-05-28-1095">28 mai 2020 nr. 1095</a> (i kraft 1 juli 2020), <a href="forskrift/2025-01-29-99">29 jan 2025 nr. 99</a> (i kraft 1 feb 2025).</dd><dt class="refid">RefID</dt><dd class="refid">forskrift/2016-10-12-1209</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om tilskudd til filmformidling</a><ul class="tocSubUl"><li><a href="#kapittel-1" data-child-interval="§§ 1 – 2a">Kapittel 1. Innledende bestemmelser</a><ul class="tocSubUl"><li><a href="#kapittel-1-paragraf-1">§ 1. Formål</a></li><li><a href="#kapittel-1-paragraf-2">§ 2. Virkeområde</a></li><li><a href="#kapittel-1-paragraf-3">§ 2a. EØS-regelverket om statsstøtte</a></li></ul></li><li><a href="#kapittel-2" data-child-interval="§§ 3 – 7a">Kapittel 2. Tilskudd til filmformidling</a><ul class="tocSubUl"><li><a href="#kapittel-2-paragraf-1">§ 3. Tilskudd til distribusjon</a></li><li><a href="#kapittel-2-paragraf-2">§ 4. Tilskudd til arrangementer og visning</a></li><li><a href="#kapittel-2-paragraf-3">§ 5. Tilskudd til cinematek- og filmklubbvirksomhet</a></li><li><a href="#kapittel-2-paragraf-4">§ 6. Tilskudd til kompetansehevende tiltak</a></li><li><a href="#kapittel-2-paragraf-5">§ 7. Tilskudd til profilering</a></li><li><a href="#kapittel-2-paragraf-6">§ 7a. Tilskudd til nasjonal filmpris</a></li></ul></li><li><a href="#kapittel-3" data-child-interval="§§ 8 – 19">Kapittel 3. Saksbehandlingsregler</a><ul class="tocSubUl"><li><a href="#kapittel-3-paragraf-1">§ 8. Krav til søknad og søknadsfrister</a></li><li><a href="#kapittel-3-paragraf-2">§ 9. Krav til søker</a></li><li><a href="#kapittel-3-paragraf-3">§ 10. Opplysningsplikt</a></li><li><a href="#kapittel-3-paragraf-4">§ 11. Prioritering</a></li><li><a href="#kapittel-3-paragraf-5">§ 12. Utmåling av tilskudd</a></li><li><a href="#kapittel-3-paragraf-6">§ 13. Aksept av vilkår</a></li><li><a href="#kapittel-3-paragraf-7">§ 14. Godkjente kostnader</a></li><li><a href="#kapittel-3-paragraf-8">§ 15. Rapportering og kontroll</a></li><li><a href="#kapittel-3-paragraf-9">§ 16. Reaksjoner</a></li><li><a href="#kapittel-3-paragraf-10">§ 17. Søknadsfrister</a></li><li><a href="#kapittel-3-paragraf-11">§ 18. Forvaltningsorgan</a></li><li><a href="#kapittel-3-paragraf-12">§ 19. Ikrafttredelse</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2016-10-12-1209" id="dokument"><h1>Forskrift om tilskudd til filmformidling</h1><section class="section" data-name="kap1" id="kapittel-1" data-lovdata-URL="SF/forskrift/2016-10-12-1209/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="SF/forskrift/2016-10-12-1209/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Tilskuddene etter denne forskriften skal bidra til å oppfylle formålene i forskrift om tilskudd til produksjon og formidling av audiovisuelle verk <a href="forskrift/2016-10-07-1196/§1">§ 1</a> og <a href="forskrift/2016-10-07-1196/§5">§ 5</a> og gjeldende politiske mål på det audiovisuelle området.</article></article><article class="legalArticle" data-lovdata-URL="SF/forskrift/2016-10-12-1209/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Denne forskriften gjelder tilskudd til formidling og tilgjengeliggjøring av film og arbeid med å tilrettelegge for filmens møte med publikum. Det kan gis tilskudd til distribusjon, arrangementer og visning, cinematek- og filmklubbvirksomhet, kompetansehevende tiltak og profilering.</article></article><article class="legalArticle" data-lovdata-URL="SF/forskrift/2016-10-12-1209/§2a" data-name="§2a" id="kapittel-1-paragraf-3"><h3 class="legalArticleHeader"><span class="legalArticleValue">§ 2a</span>. <span class="legalArticleTitle">EØS-regelverket om statsstøtte</span></h3><article class="legalP" id="kapittel-1-paragraf-3-ledd-1">Tilskudd etter denne forskriften skal være forenlig med forskrift om unntak for notifikasjonsplikt for offentlig støtte, jf. EØS-avtalens vedlegg XV nr. 1 og gruppeunntaksforordningen (EU) <a href="eu/32014r0651">nr. 651/2014</a> samt forordning om bagatellmessig støtte (EU) <a href="eu/32013r1407">nr. 1407/2013</a>.</article><article class="changesToParent">Tilføyd ved <a href="forskrift/2020-05-28-1095">forskrift 28 mai 2020 nr. 1095</a> (i kraft 1 juli 2020).</article></article></section><section class="section" data-name="kap2" id="kapittel-2" data-lovdata-URL="SF/forskrift/2016-10-12-1209/KAPITTEL_2"><h2>Kapittel 2. Tilskudd til filmformidling</h2><article class="legalArticle" data-lovdata-URL="SF/forskrift/2016-10-12-1209/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Tilskudd til distribusjon</span></h3><article class="legalP" id="kapittel-2-paragraf-1-ledd-1">Tilskudd etter denne bestemmelsen skal bidra til kvalitet og bredde i filmtilbudet i Norge, og til økt tilgang til kvalitetsfilm for barn, på kino og andre plattformer.</article><article class="legalP" id="kapittel-2-paragraf-1-ledd-2">Det kan gis tilskudd til distribusjon av utenlandsk film av høy kulturell verdi og kunstnerisk kvalitet til Norge, og til versjonering av barnefilm til norsk og samisk.</article><article class="legalP" id="kapittel-2-paragraf-1-ledd-3">Tilskuddsmottaker kan ikke begrense visning av filmer som mottar tilskudd etter denne bestemmelsen til visningsplattformer som tilskuddsmottaker er eier av, eller har vesentlige forretningsmessige bindinger til.</article></article><article class="legalArticle" data-lovdata-URL="SF/forskrift/2016-10-12-1209/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Tilskudd til arrangementer og visning</span></h3><article class="legalP" id="kapittel-2-paragraf-2-ledd-1">Tilskudd etter denne bestemmelsen skal bidra til bredde og kvalitet i filmtilbudet, for voksne og barn, og stimulere filmkulturen i Norge.</article><article class="legalP" id="kapittel-2-paragraf-2-ledd-2">Det kan gis tilskudd til arrangementer og visning, herunder filmfestivaler og andre filmkulturelle tiltak, filmformidlingstiltak med kunstnerisk, kulturelt eller pedagogisk formål, samt tiltak som bidrar til å opprettholde en desentralisert kinostruktur.</article><article class="legalP" id="kapittel-2-paragraf-2-ledd-3">Filmfestivaler skal være åpne for publikum og tilby et sammensatt filmprogram av et vist omfang. Tilskudd til filmfestivaler skal ikke overstige 60&#xa0;% av festivalens godkjente, samlede budsjett. Det kan gjøres unntak fra tilskuddstaket for festivaler som retter seg mot barn og unge.</article></article><article class="legalArticle" data-lovdata-URL="SF/forskrift/2016-10-12-1209/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Tilskudd til cinematek- og filmklubbvirksomhet</span></h3><article class="legalP" id="kapittel-2-paragraf-3-ledd-1">Tilskudd etter denne bestemmelsen skal bidra til formidling av filmhistorie og kunnskap om norsk og utenlandsk film, og til å styrke cinematek- og filmklubbvirksomheten i Norge.</article><article class="legalP" id="kapittel-2-paragraf-3-ledd-2">Det kan gis tilskudd til cinematek utenfor Oslo, og til filmklubbforbund.</article></article><article class="legalArticle" data-lovdata-URL="SF/forskrift/2016-10-12-1209/§6" data-name="§6" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Tilskudd til kompetansehevende tiltak</span></h3><article class="legalP" id="kapittel-2-paragraf-4-ledd-1">Tilskudd etter denne bestemmelsen skal bidra til et profesjonelt miljø for filmformidling i Norge. Tilskuddet skal også bidra til at barn og unge blir reflekterte og kritiske brukere av audiovisuelle uttrykk.</article><article class="legalP" id="kapittel-2-paragraf-4-ledd-2">Det kan gis tilskudd til seminarer, bransjetiltak, filmpedagogiske tiltak og til film- og kinoteknisk rådgivning.</article><article class="legalP" id="kapittel-2-paragraf-4-ledd-3">Det kan ikke gis tilskudd til deltakelse på filmfestivaler etter denne bestemmelsen.</article></article><article class="legalArticle" data-lovdata-URL="SF/forskrift/2016-10-12-1209/§7" data-name="§7" id="kapittel-2-paragraf-5"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Tilskudd til profilering</span></h3><article class="legalP" id="kapittel-2-paragraf-5-ledd-1">Tilskudd etter denne bestemmelsen skal bidra til å styrke norsk films og den utenlandske kvalitetsfilmens posisjon hos publikum.</article><article class="legalP" id="kapittel-2-paragraf-5-ledd-2">Det kan gis tilskudd til nasjonale kampanjer, tidsskrifter og andre enkeltstående utgivelser som skaper offentlig oppmerksomhet om film av høy kulturell verdi eller kunstnerisk kvalitet.</article><article class="legalP" id="kapittel-2-paragraf-5-ledd-3">Det kan ikke gis tilskudd til markedsføring av enkeltfilmer, enkeltstående festivaler eller andre enkeltstående arrangementer etter denne bestemmelsen.</article><article class="changesToParent">Endret ved forskrift <a href="forskrift/2025-01-29-99">29 jan 2025 nr. 99</a> (i kraft 1 feb 2025).</article></article><article class="legalArticle" data-lovdata-URL="SF/forskrift/2016-10-12-1209/§7a" data-name="§7a" id="kapittel-2-paragraf-6"><h3 class="legalArticleHeader"><span class="legalArticleValue">§ 7a</span>. <span class="legalArticleTitle">Tilskudd til nasjonal filmpris</span></h3><article class="legalP" id="kapittel-2-paragraf-6-ledd-1">Tilskudd etter denne bestemmelsen skal bidra til å styrke norsk films posisjon hos publikum.</article><article class="legalP" id="kapittel-2-paragraf-6-ledd-2">Det kan gis tilskudd til ett større, nasjonalt arrangement som deler ut filmpriser etter spesifikke kriterier.</article><article class="legalP" id="kapittel-2-paragraf-6-ledd-3">I vurderingen av, og prioriteringen mellom, søknader om tilskudd, skal det legges vekt på filmprisens forankring i den norske filmbransjen, relevans for det norske publikum og bidrag til å fremme miljømessig bærekraft i sektoren.</article><article class="changesToParent">Tilføyd ved forskrift <a href="forskrift/2025-01-29-99">29 jan 2025 nr. 99</a> (i kraft 1 feb 2025).</article></article></section><section class="section" data-name="kap3" id="kapittel-3" data-lovdata-URL="SF/forskrift/2016-10-12-1209/KAPITTEL_3"><h2>Kapittel 3. Saksbehandlingsregler</h2><article class="legalArticle" data-lovdata-URL="SF/forskrift/2016-10-12-1209/§8" data-name="§8" id="kapittel-3-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Krav til søknad og søknadsfrister</span></h3><article class="legalP" id="kapittel-3-paragraf-1-ledd-1">Søknaden skal være på norsk og sendes på elektronisk søknadsskjema der det finnes. Norsk filminstitutt kan gjøre unntak for språkkravet for hele eller deler av søknaden. Norsk filminstitutt kan stille ytterlige krav til søknad.</article><article class="legalP" id="kapittel-3-paragraf-1-ledd-2">Tilskuddsforvalter kan fastsette søknadsfrister. Søker må levere fullstendig søknad innen fristen.</article><article class="legalP" id="kapittel-3-paragraf-1-ledd-3">Søker må levere fullstendig søknad før oppstart av den aktuelle prosjektfasen eller før tiltaket iverksettes.</article><article class="changesToParent">Endret ved forskrift <a href="forskrift/2025-01-29-99">29 jan 2025 nr. 99</a> (i kraft 1 feb 2025).</article></article><article class="legalArticle" data-lovdata-URL="SF/forskrift/2016-10-12-1209/§9" data-name="§9" id="kapittel-3-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Krav til søker</span></h3><article class="legalP" id="kapittel-3-paragraf-2-ledd-1">Søker skal være registrert i Enhetsregisteret.</article><article class="legalP" id="kapittel-3-paragraf-2-ledd-2">Søker skal kunne dokumentere tilfredsstillende økonomisk, faglig og praktisk evne til å gjennomføre prosjektet.</article><article class="legalP" id="kapittel-3-paragraf-2-ledd-3">Søker er ansvarlig part overfor Norsk filminstitutt, og skal kunne påta seg forpliktelser på vegne av prosjektet.</article><article class="legalP" id="kapittel-3-paragraf-2-ledd-4">Søker skal ikke være et foretak i økonomiske vanskeligheter eller som ikke har etterkommet et påbud om tilbakebetaling av tilskudd som EFTAs overvåkingsorgan eller EU-Kommisjonen har erklært ulovlig og uforenelig med det indre markedet, jf. gruppeunntaksforordningen artikler 1 og 2 (18).</article><article class="changesToParent">Endret ved <a href="forskrift/2020-05-28-1095">forskrift 28 mai 2020 nr. 1095</a> (i kraft 1 juli 2020).</article></article><article class="legalArticle" data-lovdata-URL="SF/forskrift/2016-10-12-1209/§10" data-name="§10" id="kapittel-3-paragraf-3"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Opplysningsplikt</span></h3><article class="legalP" id="kapittel-3-paragraf-3-ledd-1">Søker plikter å gi Norsk filminstitutt alle opplysninger som er nødvendige for å behandle søknaden.</article><article class="legalP" id="kapittel-3-paragraf-3-ledd-2">Tilskuddsmottaker kan ikke foreta vesentlige endringer i det aktuelle prosjektet uten at dette er skriftlig forelagt for, og skriftlig godkjent av Norsk filminstitutt. Vesentlig endringer vil blant annet være endring av nøkkelfunksjoner, vesentlig reduksjon av godkjent budsjett/finansiering eller vesentlig brudd på forutsetninger i tilskuddsbrevet.</article><article class="legalP" id="kapittel-3-paragraf-3-ledd-3">Tilskuddsmottaker plikter å oppgi all offentlig tilskudd som prosjektet mottar.</article></article><article class="legalArticle" data-lovdata-URL="SF/forskrift/2016-10-12-1209/§11" data-name="§11" id="kapittel-3-paragraf-4"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Prioritering</span></h3><article class="legalP" id="kapittel-3-paragraf-4-ledd-1">Vedtak om tilskudd baseres på en samlet vurdering av:<ol class="defaultList" type="a"><li data-name="a." value="1"><article class="listArticle" id="kapittel-3-paragraf-4-ledd-1-punkt-1"><article class="legalP" id="kapittel-3-paragraf-4-ledd-1-punkt-1-ledd-1">formålet med tilskuddsordningene,</article></article></li><li data-name="b." value="2"><article class="listArticle" id="kapittel-3-paragraf-4-ledd-1-punkt-2"><article class="legalP" id="kapittel-3-paragraf-4-ledd-1-punkt-2-ledd-1">prioriterte satsingsområder eller hensyn fastsatt av Kulturdepartementet eller Norsk filminstitutt,</article></article></li><li data-name="c." value="3"><article class="listArticle" id="kapittel-3-paragraf-4-ledd-1-punkt-3"><article class="legalP" id="kapittel-3-paragraf-4-ledd-1-punkt-3-ledd-1">prosjektets egenart, kunstneriske og/eller kulturelle verdi,</article></article></li><li data-name="d." value="4"><article class="listArticle" id="kapittel-3-paragraf-4-ledd-1-punkt-4"><article class="legalP" id="kapittel-3-paragraf-4-ledd-1-punkt-4-ledd-1">prosjektets økonomi og bærekraft,</article></article></li><li data-name="e." value="5"><article class="listArticle" id="kapittel-3-paragraf-4-ledd-1-punkt-5"><article class="legalP" id="kapittel-3-paragraf-4-ledd-1-punkt-5-ledd-1">geografisk spredning, og</article></article></li><li data-name="f." value="6"><article class="listArticle" id="kapittel-3-paragraf-4-ledd-1-punkt-6"><article class="legalP" id="kapittel-3-paragraf-4-ledd-1-punkt-6-ledd-1">relevante profesjonelle resultater hos søker eller andre nøkkelpersoner i prosjektet.</article></article></li></ol></article></article><article class="legalArticle" data-lovdata-URL="SF/forskrift/2016-10-12-1209/§12" data-name="§12" id="kapittel-3-paragraf-5"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Utmåling av tilskudd</span></h3><article class="legalP" id="kapittel-3-paragraf-5-ledd-1">Tilskudd kan gis som driftstilskudd, pakketilskudd eller prosjekttilskudd.</article><article class="legalP" id="kapittel-3-paragraf-5-ledd-2">Tilskudd etter denne forskriften kan ikke legges sammen med annen offentlig støtte dersom dette fører til at grensene for lovlig støtteintensitet etter forskrift om offentlig støtte overstiges, jf. <a href="forskrift/2016-10-12-1209/§2a">§ 2a</a>.</article><article class="legalP" id="kapittel-3-paragraf-5-ledd-3">Norsk filminstitutt kan fastsette satser for tilskudd.</article><article class="legalP" id="kapittel-3-paragraf-5-ledd-4">Med offentlig tilskudd menes tilskudd som faller inn under EØS-avtalen artikkel 61 (1), herunder tilskudd fra kommuner og fylkeskommuner og offentlige investeringer som ikke er på markedsvilkår. Tilskudd fra overnasjonale organer regnes ikke som offentlig tilskudd.</article><article class="changesToParent">Endret ved <a href="forskrift/2020-05-28-1095">forskrift 28 mai 2020 nr. 1095</a> (i kraft 1 juli 2020).</article></article><article class="legalArticle" data-lovdata-URL="SF/forskrift/2016-10-12-1209/§13" data-name="§13" id="kapittel-3-paragraf-6"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Aksept av vilkår</span></h3><article class="legalP" id="kapittel-3-paragraf-6-ledd-1">Ved anmodning om utbetaling av tilskudd aksepterer tilskuddsmottaker de forutsetninger for tilskudd og krav til bruken av tilskuddet som framgår av tilskuddsbrevet og forskriften.</article></article><article class="legalArticle" data-lovdata-URL="SF/forskrift/2016-10-12-1209/§14" data-name="§14" id="kapittel-3-paragraf-7"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Godkjente kostnader</span></h3><article class="legalP" id="kapittel-3-paragraf-7-ledd-1">Kun kostnader som er relevante og knyttet til gjennomføring av tiltaket godkjennes som grunnlag for utmåling av tilskudd. Kostnadene må kunne dokumenteres.</article><article class="legalP" id="kapittel-3-paragraf-7-ledd-2">Tilskuddsmottakeren skal ved kjøp og leie av utstyr velge det alternativet som er rimeligst for prosjektet. Vederlag for ytelser og leie av utstyr skal ikke overstige markedspris.</article></article><article class="legalArticle" data-lovdata-URL="SF/forskrift/2016-10-12-1209/§15" data-name="§15" id="kapittel-3-paragraf-8"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Rapportering og kontroll</span></h3><article class="legalP" id="kapittel-3-paragraf-8-ledd-1">Norsk filminstitutt skal sørge for nødvendig kontroll med bruken av tilskuddsmidlene. Tilskuddsmottaker skal innen en frist fastsatt av Norsk filminstitutt avgi rapport om bruken av tilskuddet.</article></article><article class="legalArticle" data-lovdata-URL="SF/forskrift/2016-10-12-1209/§16" data-name="§16" id="kapittel-3-paragraf-9"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Reaksjoner</span></h3><article class="legalP" id="kapittel-3-paragraf-9-ledd-1">Norsk filminstitutt kan trekke tilbake tilsagn om tilskudd, holde tilbake tilskudd eller kreve tilbakebetaling av utbetalt tilskudd dersom:<ol class="defaultList" type="a"><li data-name="a." value="1"><article class="listArticle" id="kapittel-3-paragraf-9-ledd-1-punkt-1"><article class="legalP" id="kapittel-3-paragraf-9-ledd-1-punkt-1-ledd-1">sluttavregning viser at tilskuddsmottakeren har mottatt for mye i utbetalt tilskudd,</article></article></li><li data-name="b." value="2"><article class="listArticle" id="kapittel-3-paragraf-9-ledd-1-punkt-2"><article class="legalP" id="kapittel-3-paragraf-9-ledd-1-punkt-2-ledd-1">tilskuddsmottakeren har brutt opplysningsplikten i <a href="forskrift/2016-10-12-1209/§10">§ 10</a>,</article></article></li><li data-name="c." value="3"><article class="listArticle" id="kapittel-3-paragraf-9-ledd-1-punkt-3"><article class="legalP" id="kapittel-3-paragraf-9-ledd-1-punkt-3-ledd-1">tilskuddet ikke blir benyttet i henhold til forutsetninger for tilskuddet eller</article></article></li><li data-name="d." value="4"><article class="listArticle" id="kapittel-3-paragraf-9-ledd-1-punkt-4"><article class="legalP" id="kapittel-3-paragraf-9-ledd-1-punkt-4-ledd-1">tilskuddsmottaker på annen vesentlig måte har brutt bestemmelsene i denne forskriften eller vilkår fastsatt med hjemmel i denne forskriften, eller dokumentert brudd på annen relevant regelverk sanksjonert av annen offentlig myndighet.</article></article></li></ol></article><article class="legalP" id="kapittel-3-paragraf-9-ledd-2">Ved krav om tilbakebetaling kan det fastsettes rente etter forsinkelsesrenteloven.</article><article class="legalP" id="kapittel-3-paragraf-9-ledd-3">Dersom tilskuddsmottaker unnlater å tilbakebetale tilskudd som er krevd tilbake, kan tilskuddsmottakeren utelukkes fra tilskuddsordningene i inntil tre år. Dette gjelder også ved gjentatte brudd på regelverk eller forutsetninger som nevnt i første ledd.</article><article class="legalP" id="kapittel-3-paragraf-9-ledd-4">Fastsatte reaksjoner skal være rimelige og stå i forhold til overtredelsens karakter.</article></article><article class="legalArticle" data-lovdata-URL="SF/forskrift/2016-10-12-1209/§17" data-name="§17" id="kapittel-3-paragraf-10"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Søknadsfrister</span></h3><article class="legalP" id="kapittel-3-paragraf-10-ledd-1">Norsk filminstitutt kan fastsette søknadsfrister.</article></article><article class="legalArticle" data-lovdata-URL="SF/forskrift/2016-10-12-1209/§18" data-name="§18" id="kapittel-3-paragraf-11"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Forvaltningsorgan</span></h3><article class="legalP" id="kapittel-3-paragraf-11-ledd-1">Tilskuddsordningene forvaltes av Norsk filminstitutt, regionale filmfond og regionale filmsentre. Norsk filminstitutt kan delegere saksbehandling og innstilling til utvalg.</article><article class="legalP" id="kapittel-3-paragraf-11-ledd-2">For behandling av søknader om tilskudd til filmfestivaler etter <a href="forskrift/2016-10-12-1209/§4">§ 4</a> skal Norsk filminstitutt oppnevne et tildelingsutvalg på inntil fem medlemmer og to varamedlemmer med bred filmfaglig kompetanse som skal vurdere søknader om tilskudd til filmfestivaler og innstille til Norsk filminstitutt. Utvalget oppnevnes for tre år av gangen.</article><article class="changesToParent">Endret ved <a href="forskrift/2020-05-28-1095">forskrift 28 mai 2020 nr. 1095</a> (i kraft 1 juli 2020).</article></article><article class="legalArticle" data-lovdata-URL="SF/forskrift/2016-10-12-1209/§19" data-name="§19" id="kapittel-3-paragraf-12"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Ikrafttredelse</span></h3><article class="legalP" id="kapittel-3-paragraf-12-ledd-1">Denne forskriften trer i kraft straks.</article></article></section></main></body></html>