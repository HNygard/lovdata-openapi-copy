<!DOCTYPE html><html lang="no"><head><title>Forskrift om Akvakulturregisteret (A-registerforskriften).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2005-12-28-1706</dd><dt class="dokid">DokumentID</dt><dd class="dokid">SF/forskrift/2005-12-28-1706</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="subunit">Etat</dt><dd class="subunit"><ul><li>Avd for havbruk, sjømat og marked</li></ul></dd><dt class="publishedIn">Publisert i</dt><dd class="publishedIn">I 2005 hefte 17</dd><dt class="dateInForce">I kraft fra</dt><dd class="dateInForce">2006-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2010-01-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2009-12-18-1711">forskrift/2009-12-18-1711</a> fra 2010-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/2005-06-17-79/§6">lov/2005-06-17-79/§6</a></li><li><a href="lov/2005-06-17-79/§18">lov/2005-06-17-79/§18</a></li><li><a href="lov/2005-06-17-79/§19">lov/2005-06-17-79/§19</a></li><li><a href="lov/2005-06-17-79/§20">lov/2005-06-17-79/§20</a></li></ul></dd><dt class="dateOfPublication">Kunngjort</dt><dd class="dateOfPublication">2006-01-03</dd><dt class="titleShort">Korttittel</dt><dd class="titleShort">A-registerforskriften</dd><dt class="title">Tittel</dt><dd class="title">Forskrift om Akvakulturregisteret (A-registerforskriften).</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Fiskeri- og kystdepartementet 28. desember 2005 med hjemmel i <a href="lov/2005-06-17-79">lov 17. juni 2005 nr. 79</a> om akvakultur (akvakulturloven) <a href="lov/2005-06-17-79/§6">§ 6</a>, <a href="lov/2005-06-17-79/§18">§ 18</a>, <a href="lov/2005-06-17-79/§19">§ 19</a> og <a href="lov/2005-06-17-79/§20">§ 20</a>. <br /><strong>Endret</strong> ved <a href="forskrift/2007-02-14-240">forskrifter 14 feb 2007 nr. 240</a>, <a href="forskrift/2009-12-18-1711">18 des 2009 nr 1711</a>.</dd><dt class="refid">RefID</dt><dd class="refid">forskrift/2005-12-28-1706</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om Akvakulturregisteret (A-registerforskriften).</a><ul class="tocSubUl"><li><a href="#kapittel-1" data-child-interval="§§ 1 – 8">Kapittel 1. Generelle bestemmelser</a><ul class="tocSubUl"><li><a href="#kapittel-1-paragraf-1">§ 1. Formål og saklig virkeområde</a></li><li><a href="#kapittel-1-paragraf-2">§ 2. Forholdet til tinglysingsloven</a></li><li><a href="#kapittel-1-paragraf-3">§ 3. Registerenhet</a></li><li><a href="#kapittel-1-paragraf-4">§ 4. Opplysninger om registerenheten</a></li><li><a href="#kapittel-1-paragraf-5">§ 5. Fiskeridirektoratets og fylkeskommunenes innføringsoppgaver og registerkvalitet</a></li><li><a href="#kapittel-1-paragraf-6">§ 6. Brønnøysundregistrenes tinglysingsoppgaver</a></li><li><a href="#kapittel-1-paragraf-7">§ 7. Statens legalpanterett</a></li><li><a href="#kapittel-1-paragraf-8">§ 8. Hva panteretten omfatter</a></li></ul></li><li><a href="#kapittel-2" data-child-interval="§§ 9 – 14">Kapittel 2. Tinglysing av akvakulturtillatelser og tilknyttede rettigheter</a><ul class="tocSubUl"><li><a href="#kapittel-2-paragraf-1">§ 9. Tinglysing</a></li><li><a href="#kapittel-2-paragraf-2">§ 10. Generelt om fremgangsmåten</a></li><li><a href="#kapittel-2-paragraf-3">§ 11. Blanketter</a></li><li><a href="#kapittel-2-paragraf-4">§ 12. Registerhjemmel</a></li><li><a href="#kapittel-2-paragraf-5">§ 13. Underskrift</a></li><li><a href="#kapittel-2-paragraf-6">§ 14. Tinglysingssperrer</a></li></ul></li><li><a href="#kapittel-3" data-child-interval="§§ 15 – 21">Kapittel 3. Forskjellige bestemmelser</a><ul class="tocSubUl"><li><a href="#kapittel-3-paragraf-1">§ 15. Forholdet til offentligrettslige vilkår i akvakulturtillatelsen</a></li><li><a href="#kapittel-3-paragraf-2">§ 16. Søk i Akvakulturregisteret</a></li><li><a href="#kapittel-3-paragraf-3">§ 17. Offentlighet og avgivelse av opplysninger</a></li><li><a href="#kapittel-3-paragraf-4">§ 18. Arkivering</a></li><li><a href="#kapittel-3-paragraf-5">§ 19. Opphør av akvakulturtillatelse</a></li><li><a href="#kapittel-3-paragraf-6">§ 20. Historisk database mv.</a></li><li><a href="#kapittel-3-paragraf-7">§ 21. Gebyr</a></li></ul></li><li><a href="#kapittel-4" data-child-interval="§ 22">Kapittel 4. Avsluttende bestemmelser</a><ul class="tocSubUl"><li><a href="#kapittel-4-paragraf-1">§ 22. Ikrafttredelse</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2005-12-28-1706" id="dokument"><h1>Forskrift om Akvakulturregisteret (A-registerforskriften).</h1><section class="section" data-name="kap1" id="kapittel-1" data-lovdata-URL="SF/forskrift/2005-12-28-1706/KAPITTEL_1"><h2>Kapittel 1. Generelle bestemmelser</h2><article class="changesToParent">Overskriften endret ved <a href="forskrift/2009-12-18-1711">forskrift 18 des 2009 nr. 1711</a> (i kraft 1 jan 2010).</article><article class="legalArticle" data-lovdata-URL="SF/forskrift/2005-12-28-1706/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål og saklig virkeområde</span></h3><article class="legalP" id="kapittel-1-paragraf-1-ledd-1">Akvakulturregisterets formål er å gi rettslige disposisjoner til eller i en akvakulturtillatelse rettsvern.</article><article class="legalP" id="kapittel-1-paragraf-1-ledd-2">Forskriften gjelder for Akvakulturregisteret, som er et sentralt elektronisk realregister. Registeret gir en oversikt over akvakulturtillatelsers innhold og enkelte vesentlige forvaltningsrettslige vedtak knyttet til disse, samt tinglyste dokumenter som omfatter rettslige disposisjoner til eller i akvakulturtillatelsen, herunder overføring, pant mv.</article></article><article class="legalArticle" data-lovdata-URL="SF/forskrift/2005-12-28-1706/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Forholdet til tinglysingsloven</span></h3><article class="legalP" id="kapittel-1-paragraf-2-ledd-1">For tinglysing i Akvakulturregisteret gjelder reglene i lov 7. juni 1935 nr. 2 om tinglysing <a href="lov/1935-06-07-2/§2">§ 2</a> og <a href="lov/1935-06-07-2/§3">§ 3</a>, <a href="lov/1935-06-07-2/kap2">kapittel 2</a> og <a href="lov/1935-06-07-2/kap3">3</a> og <a href="lov/1935-06-07-2/§35">§ 35</a> – § 37 tilsvarende så langt de passer og ikke annet følger av denne forskrift.</article><article class="legalP" id="kapittel-1-paragraf-2-ledd-2">Reglene i <a href="forskrift/1995-11-03-875">forskrift 3. november 1995 nr. 875</a> om tinglysing gjelder tilsvarende så langt de passer og ikke annet følger av denne forskrift.</article><article class="legalP" id="kapittel-1-paragraf-2-ledd-3">Tidsfristen i <a href="lov/1935-06-07-2">lov 7. juni 1935 nr. 2</a> om tinglysing <a href="lov/1935-06-07-2/§28">§ 28</a> første ledd skal likevel være 20 år for kontrakts pant etter <a href="lov/2005-06-17-79/§20">akvakulturloven § 20</a>.</article><article class="legalP" id="kapittel-1-paragraf-2-ledd-4">For forhåndsvikelser etter <a href="forskrift/1995-11-03-875">forskrift 3. november 1995 nr. 875</a> om tinglysing <a href="forskrift/1995-11-03-875/§4">§ 4</a> fjerde ledd bortfaller virkningen likevel etter 5 år.</article></article><article class="legalArticle" data-lovdata-URL="SF/forskrift/2005-12-28-1706/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Registerenhet</span></h3><article class="legalP" id="kapittel-1-paragraf-3-ledd-1">Hver akvakulturtillatelse har et eget blad i registeret og utgjør en egen registerenhet.</article></article><article class="legalArticle" data-lovdata-URL="SF/forskrift/2005-12-28-1706/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Opplysninger om registerenheten</span></h3><article class="legalP" id="kapittel-1-paragraf-4-ledd-1">Akvakulturregisteret skal blant annet inneholde opplysninger om:<ol class="defaultList" type="a"><li data-name="a." value="1"><article class="listArticle" id="kapittel-1-paragraf-4-ledd-1-punkt-1"><article class="legalP" id="kapittel-1-paragraf-4-ledd-1-punkt-1-ledd-1">tillatelsens art, lokalitet(er), nummer, fylke, kommune, tidspunkt for etablering og eventuelle tidsbegrensninger, type tillatelse, kapasitet,</article></article></li><li data-name="b." value="2"><article class="listArticle" id="kapittel-1-paragraf-4-ledd-1-punkt-2"><article class="legalP" id="kapittel-1-paragraf-4-ledd-1-punkt-2-ledd-1">identifikasjon av den person eller det foretak registreringen gjelder. For hver registrert fysisk person og enkeltpersonsforetak skal Akvakulturregisteret inneholde fullt navn, fødselsnummer og adresse. For fysisk person som ikke er tildelt norsk fødselsnummer registreres tildelt D-nummer. For foretak som ikke er enkeltpersonsforetak skal registeret inneholde foretaksnavn, organisasjonsnummer og forretningsadresse,</article></article></li><li data-name="c." value="3"><article class="listArticle" id="kapittel-1-paragraf-4-ledd-1-punkt-3"><article class="legalP" id="kapittel-1-paragraf-4-ledd-1-punkt-3-ledd-1">hvilken rettighet/heftelse som er tinglyst og tidspunkt for tinglysing (dagbokføringsdato),</article></article></li><li data-name="d." value="4"><article class="listArticle" id="kapittel-1-paragraf-4-ledd-1-punkt-4"><article class="legalP" id="kapittel-1-paragraf-4-ledd-1-punkt-4-ledd-1">konkursåpning hos innehaver av akvakulturtillatelsen,</article></article></li><li data-name="e." value="5"><article class="listArticle" id="kapittel-1-paragraf-4-ledd-1-punkt-5"><article class="legalP" id="kapittel-1-paragraf-4-ledd-1-punkt-5-ledd-1">eventuelle enkeltvedtak om tilbaketrekking av akvakulturtillatelsen samt forhåndsvarsel om slikt vedtak etter <a href="lov/2005-06-17-79/§9">akvakulturloven § 9</a>, vedtak om tvangsmulkt, krav om dekning av utgifter til iverksetting og overtredelsesgebyr etter <a href="lov/2005-06-17-79/§28">akvakulturloven § 28</a>, <a href="lov/2005-06-17-79/§29">§ 29</a> og <a href="lov/2005-06-17-79/§30">§ 30</a> fra 1 til 5 millioner kroner, jf. akvakulturregisterforskriften <a href="lov/2005-06-17-79/§8">§ 8</a>.</article></article></li></ol></article><article class="legalP" id="kapittel-1-paragraf-4-ledd-2">Forskriftens <a href="forskrift/2005-12-28-1706/§2">§ 2</a> første ledd gjelder ikke for opplysningene som nevnt i bokstav e da disse opplysningene bare er av informativ karakter.</article><article class="changesToParent">Endret ved <a href="forskrift/2009-12-18-1711">forskrift 18 des 2009 nr. 1711</a> (i kraft 1 jan 2010).</article></article><article class="legalArticle" data-lovdata-URL="SF/forskrift/2005-12-28-1706/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Fiskeridirektoratets og fylkeskommunenes innføringsoppgaver og registerkvalitet</span></h3><article class="legalP" id="kapittel-1-paragraf-5-ledd-1">Fylkeskommunen skal ved tildeling av akvakulturtillatelser føre inn i Akvakulturregisteret opplysninger i tråd med <a href="forskrift/2005-12-28-1706/§4">§ 4</a> bokstav a og b. Ved senere endringer av akvakulturtillatelsen eller vilkår vedrørende denne, skal Fiskeridirektoratet føre inn opplysninger i Akvakulturregisteret i tråd med <a href="forskrift/2005-12-28-1706/§4">§ 4</a> bokstav e.</article><article class="legalP" id="kapittel-1-paragraf-5-ledd-2">Fylkeskommunen og Fiskeridirektoratet skal registrere og kontrollere innførte opplysninger i tråd med retningslinjer fastsatt av Fiskeridirektoratet.</article><article class="changesToParent">Endret ved <a href="forskrift/2009-12-18-1711">forskrift 18 des 2009 nr. 1711</a> (i kraft 1 jan 2010).</article></article><article class="legalArticle" data-lovdata-URL="SF/forskrift/2005-12-28-1706/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Brønnøysundregistrenes tinglysingsoppgaver</span></h3><article class="legalP" id="kapittel-1-paragraf-6-ledd-1">Brønnøysundregistrene er registerfører og skal tinglyse dokumenter som omhandler rettsforhold til eller i akvakulturtillatelsen etter <a href="forskrift/2005-12-28-1706/§4">§ 4</a> bokstav b, c og d.</article><article class="legalP" id="kapittel-1-paragraf-6-ledd-2">Registerfører kan delegere sin myndighet til andre tjenestemenn ved registeret. Dette gjelder også avgjørelse om å nekte et dokument tinglyst, avgjørelse om retting samt avgjørelse av kjæremål.</article></article><article class="legalArticle" data-lovdata-URL="SF/forskrift/2005-12-28-1706/§7" data-name="§7" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Statens legalpanterett</span></h3><article class="legalP" id="kapittel-1-paragraf-7-ledd-1">Staten har i medhold av <a href="lov/2005-06-17-79/§20">akvakulturloven § 20</a> fjerde ledd panterett foran alle andre heftelser i akvakulturtillatelsen for krav på opptil 5 millioner kroner.</article></article><article class="legalArticle" data-lovdata-URL="SF/forskrift/2005-12-28-1706/§8" data-name="§8" id="kapittel-1-paragraf-8"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Hva panteretten omfatter</span></h3><article class="legalP" id="kapittel-1-paragraf-8-ledd-1">Panterett i akvakulturtillatelse gjelder tillatelsen i sin helhet, slik den er til enhver tid. Panterett i akvakulturtillatelser omfatter ikke ting som kan pantsettes etter <a href="lov/1980-02-08-2/§3-3">panteloven § 3-3</a>, <a href="lov/1980-02-08-2/§3-4">§ 3-4</a>, <a href="lov/1980-02-08-2/§3-8">§ 3-8</a>, <a href="lov/1980-02-08-2/§3-9">§ 3-9</a>, <a href="lov/1980-02-08-2/§3-10">§ 3-10</a> eller <a href="lov/1980-02-08-2/§3-11">§ 3-11</a>.</article></article></section><section class="section" data-name="kap2" id="kapittel-2" data-lovdata-URL="SF/forskrift/2005-12-28-1706/KAPITTEL_2"><h2>Kapittel 2. Tinglysing av akvakulturtillatelser og tilknyttede rettigheter</h2><article class="changesToParent">Overskriften endret ved <a href="forskrift/2009-12-18-1711">forskrift 18 des 2009 nr. 1711</a> (i kraft 1 jan 2010).</article><article class="legalArticle" data-lovdata-URL="SF/forskrift/2005-12-28-1706/§9" data-name="§9" id="kapittel-2-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Tinglysing</span></h3><article class="legalP" id="kapittel-2-paragraf-1-ledd-1">I Akvakulturregisteret kan det tinglyses dokumenter som går ut på å stifte, forandre, overdra, behefte, anerkjenne eller oppheve en rett til eller i en akvakulturtillatelse, såfremt tinglysingen ved lov eller forskrift er tillagt rettsvirkning, eller tinglysing er pålagt ved lov.</article><article class="legalP" id="kapittel-2-paragraf-1-ledd-2">Avtale om krav til samtykke ved overføring kan tinglyses i Akvakulturregisteret.</article></article><article class="legalArticle" data-lovdata-URL="SF/forskrift/2005-12-28-1706/§10" data-name="§10" id="kapittel-2-paragraf-2"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Generelt om fremgangsmåten</span></h3><article class="legalP" id="kapittel-2-paragraf-2-ledd-1">Registerfører skal føre dagbok over de dokumenter som forlanges tinglyst. Dokument som kreves tinglyst, skal snarest mulig føres inn i dagboken den dag det kommer inn, og skal anses dagbokført denne dag (dagbokføringsdato).</article><article class="legalP" id="kapittel-2-paragraf-2-ledd-2">Tinglysing skjer ved at et dokument føres inn i dagboken, og at dokumentet anmerkes i Akvakulturregisteret på akvakulturtillatelsens blad.</article><article class="legalP" id="kapittel-2-paragraf-2-ledd-3">Tinglysingslovens bestemmelser om gjenpart kommer ikke til anvendelse.</article><article class="legalP" id="kapittel-2-paragraf-2-ledd-4">På ethvert dokument som er tinglyst, gir registerføreren attest om tinglysingen.</article></article><article class="legalArticle" data-lovdata-URL="SF/forskrift/2005-12-28-1706/§11" data-name="§11" id="kapittel-2-paragraf-3"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Blanketter</span></h3><article class="legalP" id="kapittel-2-paragraf-3-ledd-1">Følgende dokumenttyper som skal registreres og tinglyses i Akvakulturregisteret skal være skrevet på godkjent blankett fastsatt av Brønnøysundregistrene:<ol class="defaultList" type="a"><li data-name="a." value="1"><article class="listArticle" id="kapittel-2-paragraf-3-ledd-1-punkt-1"><article class="legalP" id="kapittel-2-paragraf-3-ledd-1-punkt-1-ledd-1">pantedokumenter,</article></article></li><li data-name="b." value="2"><article class="listArticle" id="kapittel-2-paragraf-3-ledd-1-punkt-2"><article class="legalP" id="kapittel-2-paragraf-3-ledd-1-punkt-2-ledd-1">dokument for overføring av akvakulturtillatelse,</article></article></li><li data-name="c." value="3"><article class="listArticle" id="kapittel-2-paragraf-3-ledd-1-punkt-3"><article class="legalP" id="kapittel-2-paragraf-3-ledd-1-punkt-3-ledd-1">dokument for tvangsforretning.</article></article></li></ol></article></article><article class="legalArticle" data-lovdata-URL="SF/forskrift/2005-12-28-1706/§12" data-name="§12" id="kapittel-2-paragraf-4"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Registerhjemmel</span></h3><article class="legalP" id="kapittel-2-paragraf-4-ledd-1">Gir dokumentet uttrykk for en rettshandel, kan det ikke anmerkes i Akvakulturregisteret uten at utstederen av dokumentet har registerhjemmel eller samtykke fra den som har registerhjemmel.</article><article class="legalP" id="kapittel-2-paragraf-4-ledd-2">Registerhjemmel som innehaver av tillatelsen har bare den som Akvakulturregisteret utpeker som hjemmelshaver eller den som godtgjør at han er hjemmelshaver. Tilsvarende gjelder også for andre rettigheter i tillatelsen.</article></article><article class="legalArticle" data-lovdata-URL="SF/forskrift/2005-12-28-1706/§13" data-name="§13" id="kapittel-2-paragraf-5"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Underskrift</span></h3><article class="legalP" id="kapittel-2-paragraf-5-ledd-1"><a href="lov/1935-06-07-2/§17">Tinglysingsloven § 17</a> om krav til bekreftelse av underskrift kommer ikke til anvendelse.</article><article class="legalP" id="kapittel-2-paragraf-5-ledd-2">For dokumenter som krever underskrift av hjemmelshaver, skal hjemmelshavers fødsels- eller organisasjonsnummer opplyses. På dokumenter som overfører hjemmel som innehaver, skal i tillegg den nye hjemmelshavers fødsels- eller organisasjonsnummer opplyses.</article></article><article class="legalArticle" data-lovdata-URL="SF/forskrift/2005-12-28-1706/§14" data-name="§14" id="kapittel-2-paragraf-6"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Tinglysingssperrer</span></h3><article class="legalP" id="kapittel-2-paragraf-6-ledd-1">Det kan kun innføres og registreres en innehaver per akvakulturtillatelse.</article><article class="legalP" id="kapittel-2-paragraf-6-ledd-2">Dersom det er tinglyst krav om at overføring krever samtykke etter <a href="forskrift/2005-12-28-1706/§9">§ 9</a>, kan dokumentet ikke tinglyses før slikt samtykke foreligger.</article><article class="legalP" id="kapittel-2-paragraf-6-ledd-3">Innført forhåndsvarsel om tilbaketrekking hindrer tinglysing av pantsettelse og overføring av akvakulturtillatelse.</article><article class="legalP" id="kapittel-2-paragraf-6-ledd-4">Akvakulturtillatelsene med registreringsnummer N-TF-11 og N-TF-12 lokalisert i Musken i Tysfjord kommune kan overføres etter særskilt godkjenning fra Fiskeridirektoratet.</article></article></section><section class="section" data-name="kap3" id="kapittel-3" data-lovdata-URL="SF/forskrift/2005-12-28-1706/KAPITTEL_3"><h2>Kapittel 3. Forskjellige bestemmelser</h2><article class="changesToParent">Overskriften endret ved <a href="forskrift/2009-12-18-1711">forskrift 18 des 2009 nr. 1711</a> (i kraft 1 jan 2010).</article><article class="legalArticle" data-lovdata-URL="SF/forskrift/2005-12-28-1706/§15" data-name="§15" id="kapittel-3-paragraf-1"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Forholdet til offentligrettslige vilkår i akvakulturtillatelsen</span></h3><article class="legalP" id="kapittel-3-paragraf-1-ledd-1">Overføring og pantsettelse av akvakulturtillatelse har ikke betydning for myndighetenes bruk av virkemidler etter akvakulturloven.</article><article class="legalP" id="kapittel-3-paragraf-1-ledd-2">Vilkår for tildeling og drift fastsatt i eller i medhold av akvakulturloven gjelder fullt ut også for ny innehaver av tillatelsen, herunder gjelder særlige krav til innehaver av tillatelse etter <a href="forskrift/2004-12-22-1798">forskrift 22. desember 2004 nr. 1798</a> om tillatelse til akvakultur for laks, ørret og regnbueørret <a href="forskrift/2004-12-22-1798/kap5">kapittel 5</a>.</article></article><article class="legalArticle" data-lovdata-URL="SF/forskrift/2005-12-28-1706/§16" data-name="§16" id="kapittel-3-paragraf-2"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Søk i Akvakulturregisteret</span></h3><article class="legalP" id="kapittel-3-paragraf-2-ledd-1">Ved søking i Akvakulturregisteret på tinglyste dokument kan benyttes blant annet fødselsnummer, foretaksnavn, organisasjonsnummer, tillatelsens nummer eller dagboknummer. Advokater, banker, forsikringsselskaper, finansieringsforetak, inkassoselskaper, kredittopplysningsforetak og namsmyndighet kan gis adgang til også å benytte personnavn som søkekriterium.</article><article class="legalP" id="kapittel-3-paragraf-2-ledd-2">Kredittopplysningsforetak kan abonnere på periodiske utskrifter i elektronisk form.</article></article><article class="legalArticle" data-lovdata-URL="SF/forskrift/2005-12-28-1706/§17" data-name="§17" id="kapittel-3-paragraf-3"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Offentlighet og avgivelse av opplysninger</span></h3><article class="legalP" id="kapittel-3-paragraf-3-ledd-1">Akvakulturregisteret er offentlig, og det kan gjøres tilgjengelig gjennom Internett eller lignende elektronisk medium.</article><article class="legalP" id="kapittel-3-paragraf-3-ledd-2">Det kan av registerfører kreves bekreftet utskrift og pantattest fra Akvakulturregisteret. Opplysningene om tinglyste dokumenter i Akvakulturregisteret kan avgis sammen med opplysninger om tinglyste heftelser i andre offentlige registre.</article><article class="legalP" id="kapittel-3-paragraf-3-ledd-3">Ved Akvakulturregisteret er opplysninger fra den historiske databasen ikke offentlig tilgjengelig. Registerfører kan blant annet gjøre unntak for offentlige myndigheter som namsmenn, domstoler, politi og bostyrere, samt den dokumentet gjelder.</article></article><article class="legalArticle" data-lovdata-URL="SF/forskrift/2005-12-28-1706/§18" data-name="§18" id="kapittel-3-paragraf-4"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Arkivering</span></h3><article class="legalP" id="kapittel-3-paragraf-4-ledd-1">Ved Akvakulturregisteret arkiveres det tinglyste dokumentet og hjelpedokument ved bruk av medium som finnes hensiktsmessig.</article></article><article class="legalArticle" data-lovdata-URL="SF/forskrift/2005-12-28-1706/§19" data-name="§19" id="kapittel-3-paragraf-5"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Opphør av akvakulturtillatelse</span></h3><article class="legalP" id="kapittel-3-paragraf-5-ledd-1">Ved opphør av akvakulturtillatelsen faller rettigheter til eller i akvakulturtillatelsen bort.</article></article><article class="legalArticle" data-lovdata-URL="SF/forskrift/2005-12-28-1706/§20" data-name="§20" id="kapittel-3-paragraf-6"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Historisk database mv.</span></h3><article class="legalP" id="kapittel-3-paragraf-6-ledd-1">Når begjæring om sletting er anmerket i Akvakulturregisteret, skal dokumentet fjernes fra databasen for tinglyste rettsstiftelser, og overføres til en særskilt database (den historiske database).</article><article class="legalP" id="kapittel-3-paragraf-6-ledd-2">Tidligere tinglyst overføring slettes automatisk ved tinglysing av ny overføring.</article><article class="legalP" id="kapittel-3-paragraf-6-ledd-3">Forhåndsvarsel og vedtak etter <a href="forskrift/2005-12-28-1706/§4">§ 4</a> bokstav e skal fjernes fra registeret når saken er endelig avgjort av forvaltningen.</article></article><article class="legalArticle" data-lovdata-URL="SF/forskrift/2005-12-28-1706/§21" data-name="§21" id="kapittel-3-paragraf-7"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Gebyr</span></h3><article class="legalP" id="kapittel-3-paragraf-7-ledd-1">For tinglysing i Akvakulturregisteret betales et gebyr på kroner 1.450 for hver akvakulturtillatelse som tinglysingen omfatter med mindre annet følger av femte ledd.</article><article class="legalP" id="kapittel-3-paragraf-7-ledd-2">For følgende informasjon på papir eller i elektronisk form fra Akvakulturregisteret betales et gebyr på kroner 150:<ol class="defaultList" type="a"><li data-name="a." value="1"><article class="listArticle" id="kapittel-3-paragraf-7-ledd-2-punkt-1"><article class="legalP" id="kapittel-3-paragraf-7-ledd-2-punkt-1-ledd-1">særskilt pantattest,</article></article></li><li data-name="b." value="2"><article class="listArticle" id="kapittel-3-paragraf-7-ledd-2-punkt-2"><article class="legalP" id="kapittel-3-paragraf-7-ledd-2-punkt-2-ledd-1">annen attestert tinglysingsutskrift som gjelder Akvakulturregisteret,</article></article></li><li data-name="c." value="3"><article class="listArticle" id="kapittel-3-paragraf-7-ledd-2-punkt-3"><article class="legalP" id="kapittel-3-paragraf-7-ledd-2-punkt-3-ledd-1">oppgave over dagbokførte dokumenter eller visse grupper av slike,</article></article></li><li data-name="d." value="4"><article class="listArticle" id="kapittel-3-paragraf-7-ledd-2-punkt-4"><article class="legalP" id="kapittel-3-paragraf-7-ledd-2-punkt-4-ledd-1">attestert kopi av tinglyst dokument som gis av tinglysingsmyndighet.</article></article></li></ol></article><article class="legalP" id="kapittel-3-paragraf-7-ledd-3">Det betales ett gebyr for hver registerenhet utskriften omfatter.</article><article class="legalP" id="kapittel-3-paragraf-7-ledd-4">Gjelder oppgaven som nevnt i andre ledd bokstav c dokumenter dagbokført i mer enn en kalendermåned, skal det betales kroner 150 for hver påbegynt kalendermåned.</article><article class="legalP" id="kapittel-3-paragraf-7-ledd-5">Det skal ikke betales gebyr for tinglysing, registrering eller anmerking av:<ol class="defaultList" type="a"><li data-name="a." value="1"><article class="listArticle" id="kapittel-3-paragraf-7-ledd-5-punkt-1"><article class="legalP" id="kapittel-3-paragraf-7-ledd-5-punkt-1-ledd-1">bevis for at en heftelse er falt bort, eller for at den berettigede samtykker i at den slettes,</article></article></li><li data-name="b." value="2"><article class="listArticle" id="kapittel-3-paragraf-7-ledd-5-punkt-2"><article class="legalP" id="kapittel-3-paragraf-7-ledd-5-punkt-2-ledd-1">melding som tingretten eller bostyrer registrerer i medhold av konkursloven eller panteloven,</article></article></li><li data-name="c." value="3"><article class="listArticle" id="kapittel-3-paragraf-7-ledd-5-punkt-3"><article class="legalP" id="kapittel-3-paragraf-7-ledd-5-punkt-3-ledd-1">avgjørelse om at noen er satt under vergemål eller opphevelse av vergemål,</article></article></li><li data-name="d." value="4"><article class="listArticle" id="kapittel-3-paragraf-7-ledd-5-punkt-4"><article class="legalP" id="kapittel-3-paragraf-7-ledd-5-punkt-4-ledd-1">utleggsforretning, arrestforretning eller midlertidig forføyning.</article></article></li></ol></article><article class="changesToParent">Endret ved <a href="forskrift/2007-02-14-240">forskrift 14 feb 2007 nr. 240</a> (i kraft 1 mai 2007, endringen gjelder ikke for dokumenter som har kommet inn til Brønnøysundregistrene før ikrafttredelsesdatoen).</article></article></section><section class="section" data-name="kap4" id="kapittel-4" data-lovdata-URL="SF/forskrift/2005-12-28-1706/KAPITTEL_4"><h2>Kapittel 4. Avsluttende bestemmelser</h2><article class="changesToParent">Overskriften endret ved <a href="forskrift/2009-12-18-1711">forskrift 18 des 2009 nr. 1711</a> (i kraft 1 jan 2010).</article><article class="legalArticle" data-lovdata-URL="SF/forskrift/2005-12-28-1706/§22" data-name="§22" id="kapittel-4-paragraf-1"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Ikrafttredelse</span></h3><article class="legalP" id="kapittel-4-paragraf-1-ledd-1">Forskriften trer i kraft 1. januar 2006.</article></article></section></main></body></html>