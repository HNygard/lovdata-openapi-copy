<!DOCTYPE html><html lang="no"><head><title>Forskrift om fredning av Jan Mayen naturreservat</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2010-11-19-1456</dd><dt class="dokid">DokumentID</dt><dd class="dokid">SF/forskrift/2010-11-19-1456</dd><dt class="ministry">Departement</dt><dd class="ministry"><ul><li>Klima- og miljødepartementet</li></ul></dd><dt class="subunit">Etat</dt><dd class="subunit"><ul><li>Internasjonal avd.</li></ul></dd><dt class="publishedIn">Publisert i</dt><dd class="publishedIn">I 2010 hefte 12</dd><dt class="dateInForce">I kraft fra</dt><dd class="dateInForce">2010-11-19</dd><dt class="lastChangeInForce">Ikrafttredelse av siste endring</dt><dd class="lastChangeInForce">2021-11-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2021-10-08-2958">forskrift/2021-10-08-2958</a> fra 2021-11-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/1974-06-21-8792">forskrift/1974-06-21-8792</a></li></ul></dd><dt class="appliesTo">Gjelder for</dt><dd class="appliesTo">Jan Mayen</dd><dt class="basedOn">Hjemmel</dt><dd class="basedOn"><ul><li><a href="lov/1930-02-27-2/§2">lov/1930-02-27-2/§2</a></li></ul></dd><dt class="dateOfPublication">Kunngjort</dt><dd class="dateOfPublication">2010-11-19 15:25</dd><dt class="titleShort">Korttittel</dt><dd class="titleShort">Forskrift om Jan Mayen naturreservat</dd><dt class="title">Tittel</dt><dd class="title">Forskrift om fredning av Jan Mayen naturreservat</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 19. november 2010 med hjemmel i <a href="lov/1930-02-27-2">lov 27. februar 1930 nr. 2</a> om Jan Mayen <a href="lov/1930-02-27-2/§2">§ 2</a>. Fremmet av Miljøverndepartementet. <br /><strong>Endret</strong> ved <a href="forskrift/2013-12-19-1757">forskrifter 19 des 2013 nr. 1757</a>, <a href="forskrift/2021-10-08-2958">8 okt 2021 nr. 2958</a> (i kraft 1 nov 2021).</dd><dt class="refid">RefID</dt><dd class="refid">forskrift/2010-11-19-1456</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om fredning av Jan Mayen naturreservat</a><ul class="tocSubUl"><li><a href="#kapittel-1" data-child-interval="§§ 1 – 3">Kapittel I. Innledende bestemmelser</a><ul class="tocSubUl"><li><a href="#kapittel-1-paragraf-1">§ 1. Fredning</a></li><li><a href="#kapittel-1-paragraf-2">§ 2. Avgrensning og omfang</a></li><li><a href="#kapittel-1-paragraf-3">§ 3. Formål</a></li></ul></li><li><a href="#kapittel-2" data-child-interval="§ 4">Kapittel II. Fredningsbestemmelser</a><ul class="tocSubUl"><li><a href="#kapittel-2-paragraf-1">§ 4. Landskap, naturmiljø, flora, fauna, kulturminner, ferdsel og forurensning</a></li></ul></li><li><a href="#kapittel-3" data-child-interval="§§ 5 – 6">Kapittel III. Unntak og dispensasjoner</a><ul class="tocSubUl"><li><a href="#kapittel-3-paragraf-1">§ 5. Generelle unntak</a></li><li><a href="#kapittel-3-paragraf-2">§ 6. Dispensasjoner</a></li></ul></li><li><a href="#kapittel-4" data-child-interval="§§ 7 – 9">Kapittel IV. Forvaltning og saksbehandling</a><ul class="tocSubUl"><li><a href="#kapittel-4-paragraf-1">§ 7. Forvaltningsplan</a></li><li><a href="#kapittel-4-paragraf-2">§ 8. Forvaltningsmyndighet</a></li><li><a href="#kapittel-4-paragraf-3">§ 9. Saksbehandling</a></li></ul></li><li><a href="#kapittel-5" data-child-interval="§§ 10 – 12">Kapittel V. Håndheving, sanksjoner og ikrafttredelse</a><ul class="tocSubUl"><li><a href="#kapittel-5-paragraf-1">§ 10. Stansing, fjerning eller retting av ulovlig utført arbeid</a></li><li><a href="#kapittel-5-paragraf-2">§ 11. Straff, erstatning og inndragning</a></li><li><a href="#kapittel-5-paragraf-3">§ 12. Ikrafttredelse</a></li></ul></li><li><a href="#kapittel-6">Vedlegg. Kart</a></li></ul></li></ul></dd></dl></header><main class="documentBody" data-lovdata-URL="SF/forskrift/2010-11-19-1456" id="dokument"><h1>Forskrift om fredning av Jan Mayen naturreservat</h1><section class="section" data-name="kapI" id="kapittel-1" data-lovdata-URL="SF/forskrift/2010-11-19-1456/KAPITTEL_1"><h2>Kapittel I. Innledende bestemmelser</h2><article class="legalArticle" data-lovdata-URL="SF/forskrift/2010-11-19-1456/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Fredning</span></h3><article class="legalP" id="kapittel-1-paragraf-1-ledd-1">Øya Jan Mayen er fredet som naturreservat under betegnelsen Jan Mayen naturreservat.</article></article><article class="legalArticle" data-lovdata-URL="SF/forskrift/2010-11-19-1456/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Avgrensning og omfang</span></h3><article class="legalP" id="kapittel-1-paragraf-2-ledd-1">Det fredete området omfatter;<ul class="defaultList"><li data-li-identifier="-" data-name="-"><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1">hele øya, med unntak av et virksomhetsområde på østsiden av øya (Olonkinbyen, den meteorologiske stasjonen og flyplassen), samt et mindre område i Kvalrossbukta på vestsiden av øya</article></article></li><li data-li-identifier="-" data-name="-"><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1">tilliggende territorialfarvann med unntak av et marint areal i og 500 meter utenfor Båtvika.</article></article></li></ul></article><article class="legalP" id="kapittel-1-paragraf-2-ledd-2">Naturreservatet utgjør ca. 375 km<sup>2</sup> landareal og ca. 4315 km<sup>2</sup> marint areal.</article><article class="legalP" id="kapittel-1-paragraf-2-ledd-3">Grensen for naturreservatet fremgår av vedlagte kart i målestokk 1:330&#xa0;000 og 1:25&#xa0;000, datert Klima- og miljødepartementet november 2010. Knekkpunktene for naturreservatet skal koordinatbestemmes.</article><article class="legalP" id="kapittel-1-paragraf-2-ledd-4">Fredningsforskriften med kart skal oppbevares hos Statsforvalteren i Nordland, i Direktoratet for naturforvaltning, hos Riksantikvaren og i Klima- og miljødepartementet.</article><article class="changesToParent">Endret ved <a href="forskrift/2013-12-19-1757">forskrifter 19 des 2013 nr. 1757</a> (i kraft 1 jan 2014), <a href="forskrift/2021-10-08-2958">8 okt 2021 nr. 2958</a> (i kraft 1 nov 2021).</article></article><article class="legalArticle" data-lovdata-URL="SF/forskrift/2010-11-19-1456/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Formål</span></h3><article class="legalP" id="kapittel-1-paragraf-3-ledd-1">Formålet med fredningen er å bevare en tilnærmet uberørt arktisk øy og tilgrensende sjøområder, inkludert havbunnen, med særegent landskap, aktive vulkansystemer, spesiell flora og fauna og mange kulturminner, herunder spesielt sikre;<ul class="defaultList"><li data-li-identifier="-" data-name="-"><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1">øyas storslåtte og unike landskap</article></article></li><li data-li-identifier="-" data-name="-"><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1">øyas egenartede vulkanske bergarter og landformer</article></article></li><li data-li-identifier="-" data-name="-"><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1">øya som et meget viktig leveområde for sjøfugl</article></article></li><li data-li-identifier="-" data-name="-"><article class="listArticle" id="kapittel-1-paragraf-3-ledd-1-punkt-4"><article class="legalP" id="kapittel-1-paragraf-3-ledd-1-punkt-4-ledd-1">den nære sammenhengen mellom livet i havet og på land</article></article></li><li data-li-identifier="-" data-name="-"><article class="listArticle" id="kapittel-1-paragraf-3-ledd-1-punkt-5"><article class="legalP" id="kapittel-1-paragraf-3-ledd-1-punkt-5-ledd-1">den særegne økologien som utvikles på isolerte øyer</article></article></li><li data-li-identifier="-" data-name="-"><article class="listArticle" id="kapittel-1-paragraf-3-ledd-1-punkt-6"><article class="legalP" id="kapittel-1-paragraf-3-ledd-1-punkt-6-ledd-1">det historiske perspektivet som kulturminner fra alle hovedepokene i Jan Mayens historie representerer</article></article></li><li data-li-identifier="-" data-name="-"><article class="listArticle" id="kapittel-1-paragraf-3-ledd-1-punkt-7"><article class="legalP" id="kapittel-1-paragraf-3-ledd-1-punkt-7-ledd-1">øya og tilliggende marint areal som et referanseområde for forskning.</article></article></li></ul></article></article></section><section class="section" data-name="kapII" id="kapittel-2" data-lovdata-URL="SF/forskrift/2010-11-19-1456/KAPITTEL_2"><h2>Kapittel II. Fredningsbestemmelser</h2><article class="legalArticle" data-lovdata-URL="SF/forskrift/2010-11-19-1456/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Landskap, naturmiljø, flora, fauna, kulturminner, ferdsel og forurensning</span></h3><article class="marginIdArticle" id="kapittel-2-paragraf-1-punkt-1"><span class="data-marginOriginalId">1.</span><span class="miscHeadline"><i>Landskap, naturmiljø og kulturminner</i></span></article><article class="marginIdArticle" id="kapittel-2-paragraf-1-punkt-2"><span class="data-marginOriginalId">1.1</span><article class="legalP" id="kapittel-2-paragraf-1-punkt-2-ledd-1">Det må ikke iverksettes virksomhet som kan påvirke landskap, naturmiljø eller kulturminner som f.eks. oppføring av bygninger, anlegg, herunder tankanlegg, og faste innretninger, herunder antenner, hensetting av brakker og lignende, fremføring av ledninger og kabler, uttak, oppfylling, flytting og lagring av masse, fjerning av drivtømmer, planering, anlegg av vei, kai, landingsplass, bruk av fiske- og fangstredskaper som kan skade havbunnen, drenering og annen form for tørrlegging, boring, sprengning eller lignende og uttak av mineraler eller olje.</article></article><article class="marginIdArticle" id="kapittel-2-paragraf-1-punkt-3"><span class="data-marginOriginalId">1.2</span><article class="legalP" id="kapittel-2-paragraf-1-punkt-3-ledd-1">Ingen må skade, grave ut, flytte, fjerne, forandre, tildekke, skjule eller skjemme fredet løst eller fast kulturminne eller sette i gang tiltak som kan medføre fare for at slikt skjer.</article></article><article class="marginIdArticle" id="kapittel-2-paragraf-1-punkt-4"><span class="data-marginOriginalId">1.3</span><article class="legalP" id="kapittel-2-paragraf-1-punkt-4-ledd-1">Bestemmelsen i pkt. 1.1 er ikke til hinder for;<ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-1-punkt-4-ledd-1-punkt-1"><article class="legalP" id="kapittel-2-paragraf-1-punkt-4-ledd-1-punkt-1-ledd-1">bruk av tillatte fiske- og fangstredskaper i sjøen med unntak av redskaper som kan gi vesentlig skade på havbunnen</article></article></li><li data-li-identifier="-" data-name="-"><article class="listArticle" id="kapittel-2-paragraf-1-punkt-4-ledd-1-punkt-2"><article class="legalP" id="kapittel-2-paragraf-1-punkt-4-ledd-1-punkt-2-ledd-1">nødvendig vedlikehold av eksisterende vei mellom Olonkinbyen/Flyplassen og Kvalrossbukta</article></article></li><li data-li-identifier="-" data-name="-"><article class="listArticle" id="kapittel-2-paragraf-1-punkt-4-ledd-1-punkt-3"><article class="legalP" id="kapittel-2-paragraf-1-punkt-4-ledd-1-punkt-3-ledd-1">nødvendig vedlikehold av eksisterende vei/kjørespor mellom Trongskarkrysset og Gamle Metten</article></article></li><li data-li-identifier="-" data-name="-"><article class="listArticle" id="kapittel-2-paragraf-1-punkt-4-ledd-1-punkt-4"><article class="legalP" id="kapittel-2-paragraf-1-punkt-4-ledd-1-punkt-4-ledd-1">bruk av drivtømmer til vedlikehold av og brensel til eksisterende hytter på øya og til mindre bål på stedet.</article></article></li></ul></article></article><article class="marginIdArticle" id="kapittel-2-paragraf-1-punkt-5"><span class="data-marginOriginalId">2.</span><span class="miscHeadline"><i>Planter og dyr</i></span></article><article class="marginIdArticle" id="kapittel-2-paragraf-1-punkt-6"><span class="data-marginOriginalId">2.1</span><article class="legalP" id="kapittel-2-paragraf-1-punkt-6-ledd-1">Dyr, planter og andre levende organismer er fredet mot skade, ødeleggelse og forstyrrelse av enhver art som ikke skyldes tillatt ferdsel.</article></article><article class="marginIdArticle" id="kapittel-2-paragraf-1-punkt-7"><span class="data-marginOriginalId">2.2</span><article class="legalP" id="kapittel-2-paragraf-1-punkt-7-ledd-1">Plante- eller dyrearter, herunder genmodifiserte arter og former, må ikke innføres eller utsettes.</article></article><article class="marginIdArticle" id="kapittel-2-paragraf-1-punkt-8"><span class="data-marginOriginalId">2.3</span><article class="legalP" id="kapittel-2-paragraf-1-punkt-8-ledd-1">Bestemmelsen i pkt. 2.1 er ikke til hinder for;<ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-1-punkt-8-ledd-1-punkt-1"><article class="legalP" id="kapittel-2-paragraf-1-punkt-8-ledd-1-punkt-1-ledd-1">høsting av viltlevende marine ressurser i henhold til regler gitt av Fiskeri- og kystdepartementet. Unntaket gjelder ikke bruk av redskaper som kan gi vesentlig skade på havbunnen.</article></article></li></ul></article></article><article class="marginIdArticle" id="kapittel-2-paragraf-1-punkt-9"><span class="data-marginOriginalId">3.</span><span class="miscHeadline"><i>Kulturminner</i></span></article><article class="marginIdArticle" id="kapittel-2-paragraf-1-punkt-10"><span class="data-marginOriginalId">3.1</span><span class="miscHeadline"><i>Definisjoner</i></span><article class="legalP" id="kapittel-2-paragraf-1-punkt-10-ledd-1">I denne forskrift forstås med;</article></article><article class="marginIdArticle" id="kapittel-2-paragraf-1-punkt-11"><span class="data-marginOriginalId">3.2</span><article class="legalP" id="kapittel-2-paragraf-1-punkt-11-ledd-1">Automatisk fredete kulturminner er;<ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-1-punkt-11-ledd-1-punkt-1"><article class="legalP" id="kapittel-2-paragraf-1-punkt-11-ledd-1-punkt-1-ledd-1">faste kulturminner fra 1945 eller tidligere, herunder fly- og båtvrak</article></article></li><li data-li-identifier="-" data-name="-"><article class="listArticle" id="kapittel-2-paragraf-1-punkt-11-ledd-1-punkt-2"><article class="legalP" id="kapittel-2-paragraf-1-punkt-11-ledd-1-punkt-2-ledd-1">løse kulturminner fra 1945 eller tidligere, når de kommer for dagen tilfeldig, ved undersøkelse, utgraving eller på annen måte</article></article></li><li data-li-identifier="-" data-name="-"><article class="listArticle" id="kapittel-2-paragraf-1-punkt-11-ledd-1-punkt-3"><article class="legalP" id="kapittel-2-paragraf-1-punkt-11-ledd-1-punkt-3-ledd-1">Gamle Metten-anlegget med tilhørende inventar og utstyr</article></article></li><li data-li-identifier="-" data-name="-"><article class="listArticle" id="kapittel-2-paragraf-1-punkt-11-ledd-1-punkt-4"><article class="legalP" id="kapittel-2-paragraf-1-punkt-11-ledd-1-punkt-4-ledd-1">spor etter menneskegraver av alle slag, herunder kors og andre gravmarkeringer, minnesmerker og bein og skjelettrester</article></article></li><li data-li-identifier="-" data-name="-"><article class="listArticle" id="kapittel-2-paragraf-1-punkt-11-ledd-1-punkt-5"><article class="legalP" id="kapittel-2-paragraf-1-punkt-11-ledd-1-punkt-5-ledd-1">hvalbein og skjelettrester på tidligere slakteplasser for hval.</article></article></li></ul></article><article class="legalP" id="kapittel-2-paragraf-1-punkt-11-ledd-2">Forvaltningsmyndigheten avgjør i tvilstilfelle hva som er fredet fast og løst kulturminne og kan oppheve fredningen av bestemte kulturminner.</article></article><article class="marginIdArticle" id="kapittel-2-paragraf-1-punkt-12"><span class="data-marginOriginalId">3.3</span><article class="legalP" id="kapittel-2-paragraf-1-punkt-12-ledd-1">Er det fare for forfall, eller har eier/bruker påført et fredet kulturminne skade, kan forvaltningsmyndigheten pålegge eier eller bruker å gjennomføre tiltak for å motvirke forfall eller gjenopprette skaden. Etterkommes ikke pålegget, kan forvaltningsmyndigheten la arbeidet utføre på eiers eller brukers bekostning. Kravet er tvangsgrunnlag for utlegg.</article></article><article class="marginIdArticle" id="kapittel-2-paragraf-1-punkt-13"><span class="data-marginOriginalId">3.4</span><article class="legalP" id="kapittel-2-paragraf-1-punkt-13-ledd-1">Fredete løse kulturminner er statens eiendom når det synes klart at det ikke lenger er rimelig mulighet til å finne ut om det er noen eier eller hvem som er eier.</article><article class="legalP" id="kapittel-2-paragraf-1-punkt-13-ledd-2">Forvaltningsmyndigheten kan overlate kulturminnet helt eller delvis til finneren.</article></article><article class="marginIdArticle" id="kapittel-2-paragraf-1-punkt-14"><span class="data-marginOriginalId">4.</span><span class="miscHeadline"><i>Ferdsel (ikke-motorisert og motorisert)</i></span></article><article class="marginIdArticle" id="kapittel-2-paragraf-1-punkt-15"><span class="data-marginOriginalId">4.1</span><article class="legalP" id="kapittel-2-paragraf-1-punkt-15-ledd-1">All ferdsel skal foregå på en måte som ikke skader eller på annen måte forringer naturmiljøet eller kulturminner eller fører til unødig forstyrrelse av dyreliv.</article></article><article class="marginIdArticle" id="kapittel-2-paragraf-1-punkt-16"><span class="data-marginOriginalId">4.2</span><article class="legalP" id="kapittel-2-paragraf-1-punkt-16-ledd-1">Telting og leiropphold er kun tillatt for stasjonens ansatte og deres besøkende.</article></article><article class="marginIdArticle" id="kapittel-2-paragraf-1-punkt-17"><span class="data-marginOriginalId">4.3</span><article class="legalP" id="kapittel-2-paragraf-1-punkt-17-ledd-1">Ilandsetting av personer fra båt er ikke tillatt innenfor naturreservatet. Stasjonssjefen kan i særlige tilfeller gi tillatelse til ilandsetting innenfor reservatet.</article></article><article class="marginIdArticle" id="kapittel-2-paragraf-1-punkt-18"><span class="data-marginOriginalId">4.4</span><article class="legalP" id="kapittel-2-paragraf-1-punkt-18-ledd-1">Landing med luftfartøy er forbudt i naturreservatet. I tiden fra og med 1. april til og med 31. august er det, utover det som er nødvendig for atkomst til virksomhetsområdene, forbudt å fly nærmere enn 1 nautisk mil fra konsentrasjoner av fugl og pattedyr. I samme periode er det forbudt å bruke skipsfløyte, løsne skudd eller på annen måte forårsake kraftig støy i eller innen en avstand av 1 nautisk mil fra fuglefjell.</article></article><article class="marginIdArticle" id="kapittel-2-paragraf-1-punkt-19"><span class="data-marginOriginalId">4.5</span><article class="legalP" id="kapittel-2-paragraf-1-punkt-19-ledd-1">Bruk av motorkjøretøy til lands er kun tillatt med stasjonens transportutstyr i kjørespor og på veier som er avmerket på kartet nedenfor.</article></article><article class="centeredP" data-text-align="center"><img height="444" src="static/SF/sf-20101119-1456-01-01.jpg" width="627" /></article><article class="marginIdArticle" id="kapittel-2-paragraf-1-punkt-20"><span class="data-marginOriginalId">4.6</span><article class="legalP" id="kapittel-2-paragraf-1-punkt-20-ledd-1">Bestemmelsen i 1.1 og 4.5 er ikke til hinder for bruk av alternative spor i forbindelse med nødvendig nyttekjøring, når eksisterende vei eller kjørespor som vist på kart midlertidig er satt ut av drift grunnet spesielle vær- eller vindforhold.</article></article><article class="marginIdArticle" id="kapittel-2-paragraf-1-punkt-21"><span class="data-marginOriginalId">4.7</span><article class="legalP" id="kapittel-2-paragraf-1-punkt-21-ledd-1">Bestemmelsen i 4.5 er ikke til hinder for ferdsel i terrenget med snøscooter eller bandvogn på frossen og snødekt mark;<ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-1-punkt-21-ledd-1-punkt-1"><article class="legalP" id="kapittel-2-paragraf-1-punkt-21-ledd-1-punkt-1-ledd-1">ved transport av forsyninger til stasjonen, dersom værforholdene medfører at skip må anløpe annet sted ved øya enn i Båtvika,</article></article></li><li data-li-identifier="-" data-name="-"><article class="listArticle" id="kapittel-2-paragraf-1-punkt-21-ledd-1-punkt-2"><article class="legalP" id="kapittel-2-paragraf-1-punkt-21-ledd-1-punkt-2-ledd-1">ved inspeksjon og vedlikehold av installasjoner,</article></article></li><li data-li-identifier="-" data-name="-"><article class="listArticle" id="kapittel-2-paragraf-1-punkt-21-ledd-1-punkt-3"><article class="legalP" id="kapittel-2-paragraf-1-punkt-21-ledd-1-punkt-3-ledd-1">ved transport i forbindelse med vedlikehold og frakt av brensel og forsyninger til eksisterende veiløse hytter,</article></article></li><li data-li-identifier="-" data-name="-"><article class="listArticle" id="kapittel-2-paragraf-1-punkt-21-ledd-1-punkt-4"><article class="legalP" id="kapittel-2-paragraf-1-punkt-21-ledd-1-punkt-4-ledd-1">ved kjøring til hyttene for helgeturer og lignende som rekreasjon for ansatte ved stasjonen.</article></article></li></ul></article></article><article class="marginIdArticle" id="kapittel-2-paragraf-1-punkt-22"><span class="data-marginOriginalId">4.8</span><article class="legalP" id="kapittel-2-paragraf-1-punkt-22-ledd-1">Forvaltningsmyndigheten kan ved forskrift forby/regulere enhver ferdsel i hele eller deler av naturreservatet, dersom det anses nødvendig for å unngå forstyrrelse av dyrelivet eller slitasje på vegetasjon eller kulturminner.</article></article><article class="marginIdArticle" id="kapittel-2-paragraf-1-punkt-23"><span class="data-marginOriginalId">5.</span><span class="miscHeadline"><i>Forurensning</i></span></article><article class="marginIdArticle" id="kapittel-2-paragraf-1-punkt-24"><span class="data-marginOriginalId">5.1</span><article class="legalP" id="kapittel-2-paragraf-1-punkt-24-ledd-1">All forurensning til luft, vann eller grunnen som medfører eller kan medføre skade eller ulempe for miljøet er forbudt med unntak av forurensning som skyldes tillatt motorisert ferdsel og tillatte utslipp fra virksomhetsområdene.</article></article><article class="marginIdArticle" id="kapittel-2-paragraf-1-punkt-25"><span class="data-marginOriginalId">5.2</span><article class="legalP" id="kapittel-2-paragraf-1-punkt-25-ledd-1">Det er forbudt å etterlate eller tømme avfall.</article></article><article class="marginIdArticle" id="kapittel-2-paragraf-1-punkt-26"><span class="data-marginOriginalId">5.3</span><article class="legalP" id="kapittel-2-paragraf-1-punkt-26-ledd-1">Stoffer og gjenstander som kan skade planter og dyr, som er skjemmende eller som kan medføre fare for forurensning må ikke lagres eller etterlates.</article></article></article></section><section class="section" data-name="kapIII" id="kapittel-3" data-lovdata-URL="SF/forskrift/2010-11-19-1456/KAPITTEL_3"><h2>Kapittel III. Unntak og dispensasjoner</h2><article class="legalArticle" data-lovdata-URL="SF/forskrift/2010-11-19-1456/§5" data-name="§5" id="kapittel-3-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Generelle unntak</span></h3><article class="legalP" id="kapittel-3-paragraf-1-ledd-1">Bestemmelsene i <a href="forskrift/2010-11-19-1456/§4">§ 4</a> er ikke til hinder for;<ul class="defaultList"><li data-li-identifier="-" data-name="-"><article class="listArticle" id="kapittel-3-paragraf-1-ledd-1-punkt-1"><article class="legalP" id="kapittel-3-paragraf-1-ledd-1-punkt-1-ledd-1">Utrykning for brann-, politi- eller redningstjeneste, militær operativ virksomhet og oppsyn eller tilsyn med verneområdet.</article></article></li><li data-li-identifier="-" data-name="-"><article class="listArticle" id="kapittel-3-paragraf-1-ledd-1-punkt-2"><article class="legalP" id="kapittel-3-paragraf-1-ledd-1-punkt-2-ledd-1">Undersøkelser, skjøtsel og vedlikehold av kulturminner.</article></article></li></ul></article><article class="legalP" id="kapittel-3-paragraf-1-ledd-2">Forvaltningsmyndigheten har rett til og kan gi andre tillatelse til å søke etter, grave frem, granske og dokumentere fredete kulturminner.</article></article><article class="legalArticle" data-lovdata-URL="SF/forskrift/2010-11-19-1456/§6" data-name="§6" id="kapittel-3-paragraf-2"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Dispensasjoner</span></h3><article class="legalP" id="kapittel-3-paragraf-2-ledd-1">Forvaltningsmyndigheten kan gi dispensasjon til;<ul class="defaultList"><li data-li-identifier="-" data-name="-"><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">ombygging og mindre tilbygg til eksisterende bygninger</article></article></li><li data-li-identifier="-" data-name="-"><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">gjenoppbygging av bygninger som er ødelagt ved brann eller naturkatastrofe</article></article></li><li data-li-identifier="-" data-name="-"><article class="listArticle" id="kapittel-3-paragraf-2-ledd-1-punkt-3"><article class="legalP" id="kapittel-3-paragraf-2-ledd-1-punkt-3-ledd-1">uttak av grus fra et område i Trongskaret (Blåsåsen)</article></article></li><li data-li-identifier="-" data-name="-"><article class="listArticle" id="kapittel-3-paragraf-2-ledd-1-punkt-4"><article class="legalP" id="kapittel-3-paragraf-2-ledd-1-punkt-4-ledd-1">anlegg langs veien mellom Kvalrossbukta og Båtvika knyttet til aktivitet innenfor virksomhetsområdene</article></article></li><li data-li-identifier="-" data-name="-"><article class="listArticle" id="kapittel-3-paragraf-2-ledd-1-punkt-5"><article class="legalP" id="kapittel-3-paragraf-2-ledd-1-punkt-5-ledd-1">anlegg på sjøbunnen knyttet til aktivitet innenfor virksomhetsområdene</article></article></li><li data-li-identifier="-" data-name="-"><article class="listArticle" id="kapittel-3-paragraf-2-ledd-1-punkt-6"><article class="legalP" id="kapittel-3-paragraf-2-ledd-1-punkt-6-ledd-1">etablering av navigasjonshjelpemidler og romrelatert bakkeinfrastruktur</article></article></li><li data-li-identifier="-" data-name="-"><article class="listArticle" id="kapittel-3-paragraf-2-ledd-1-punkt-7"><article class="legalP" id="kapittel-3-paragraf-2-ledd-1-punkt-7-ledd-1">tiltak som ivaretar særskilte behov i forbindelse med rekreasjon hos stasjonens ansatte.</article></article></li><li data-li-identifier="-" data-name="-"><article class="listArticle" id="kapittel-3-paragraf-2-ledd-1-punkt-8"><article class="legalP" id="kapittel-3-paragraf-2-ledd-1-punkt-8-ledd-1">tiltak som kan virke inn på fredete kulturminner.</article></article></li></ul></article><article class="legalP" id="kapittel-3-paragraf-2-ledd-2">Utover tiltak som nevnt i første ledd kan forvaltningsmyndigheten dispensere fra fredningsbestemmelsene i <a href="forskrift/2010-11-19-1456/§4">§ 4</a>, når vitenskapelige eller særlige grunner for øvrig taler for det.</article><article class="legalP" id="kapittel-3-paragraf-2-ledd-3">Viser det seg først når et tiltak er i gang at det kan virke inn på et fredet kulturminne, skal forvaltningsmyndigheten varsles umiddelbart og arbeidet stanses. Forvaltningsmyndigheten avgjør snarest mulig om tiltaket kan fortsette og vilkårene for det.</article><article class="legalP" id="kapittel-3-paragraf-2-ledd-4">Kulturminnefunn som kommer frem ved undersøkelser, utgravning eller andre tiltak i naturreservatet, skal dokumenteres og konserveres på tiltakshaverens regning, om ikke annet blir bestemt av forvaltningsmyndigheten.</article><article class="legalP" id="kapittel-3-paragraf-2-ledd-5">Dispensasjon som nevnt i første og annet ledd kan bare gis dersom det omsøkte tiltak ikke strider mot fredningsforskriftens formål eller ikke vil påvirke verneverdiene nevneverdig.</article><article class="legalP" id="kapittel-3-paragraf-2-ledd-6">I en dispensasjon skal begrunnelsen for vedtaket vise hvordan forvaltningsmyndigheten har vurdert virkningene som dispensasjonen kan få for miljøet, og hvilken vekt det er lagt på dette.</article></article></section><section class="section" data-name="kapIV" id="kapittel-4" data-lovdata-URL="SF/forskrift/2010-11-19-1456/KAPITTEL_4"><h2>Kapittel IV. Forvaltning og saksbehandling</h2><article class="legalArticle" data-lovdata-URL="SF/forskrift/2010-11-19-1456/§7" data-name="§7" id="kapittel-4-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Forvaltningsplan</span></h3><article class="legalP" id="kapittel-4-paragraf-1-ledd-1">Forvaltningsmyndigheten, eller den forvaltningsmyndigheten bestemmer, kan gjennomføre forvaltningstiltak for å fremme formålet med fredningen. Det skal utarbeides en forvaltningsplan med nærmere retningslinjer for gjennomføring av slike tiltak. Forvaltningsplanen skal godkjennes av Direktoratet for naturforvaltning etter samråd med Riksantikvaren.</article></article><article class="legalArticle" data-lovdata-URL="SF/forskrift/2010-11-19-1456/§8" data-name="§8" id="kapittel-4-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Forvaltningsmyndighet</span></h3><article class="legalP" id="kapittel-4-paragraf-2-ledd-1">Klima- og miljødepartementet fastsetter forvaltningsmyndighet etter denne forskrift og utpeker hvem som skal føre tilsyn med naturreservatet.</article><article class="changesToParent">Endret ved <a href="forskrift/2013-12-19-1757">forskrift 19 des 2013 nr. 1757</a> (i kraft 1 jan 2014).</article></article><article class="legalArticle" data-lovdata-URL="SF/forskrift/2010-11-19-1456/§9" data-name="§9" id="kapittel-4-paragraf-3"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Saksbehandling</span></h3><article class="legalP" id="kapittel-4-paragraf-3-ledd-1"><a href="lov/1967-02-10">Lov 10. februar 1967</a> om behandlingsmåten i forvaltningssaker gjelder for denne forskriften så langt det passer.</article></article></section><section class="section" data-name="kapV" id="kapittel-5" data-lovdata-URL="SF/forskrift/2010-11-19-1456/KAPITTEL_5"><h2>Kapittel V. Håndheving, sanksjoner og ikrafttredelse</h2><article class="legalArticle" data-lovdata-URL="SF/forskrift/2010-11-19-1456/§10" data-name="§10" id="kapittel-5-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Stansing, fjerning eller retting av ulovlig utført arbeid</span></h3><article class="legalP" id="kapittel-5-paragraf-1-ledd-1">Forvaltningsmyndigheten kan gi den ansvarlige pålegg med frist om retting av forhold som er i strid med denne forskrift eller bestemmelser gitt i medhold av denne, herunder forby fortsatt virksomhet. Overholdes ikke fristen kan det fastsettes tvangsmulkt inntil pålegget er gjennomført.</article><article class="legalP" id="kapittel-5-paragraf-1-ledd-2">Etterkommes ikke pålegget, kan forvaltningsmyndigheten la arbeidet utføres på eiers eller brukers bekostning. Kravet er tvangsgrunnlag for utlegg.</article></article><article class="legalArticle" data-lovdata-URL="SF/forskrift/2010-11-19-1456/§11" data-name="§11" id="kapittel-5-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Straff, erstatning og inndragning</span></h3><article class="legalP" id="kapittel-5-paragraf-2-ledd-1">Den som forsettlig eller uaktsomt overtrer bestemmelser gitt i eller i medhold av denne forskrift, straffes med bøter eller med fengsel inntil 1 år. Medvirkning straffes på samme måte.</article><article class="legalP" id="kapittel-5-paragraf-2-ledd-2">Den som volder skade på fredete kulturminner ved å overtre bestemmelser i denne forskrift, plikter å betale erstatning etter alminnelige ulovfestede regler for økonomisk tap som følge av skaden.</article><article class="legalP" id="kapittel-5-paragraf-2-ledd-3">Eventuell fortjeneste på tiltak som følge av brudd på bestemmelser i denne forskrift skal inndras til fordel for statskassen.</article></article><article class="legalArticle" data-lovdata-URL="SF/forskrift/2010-11-19-1456/§12" data-name="§12" id="kapittel-5-paragraf-3"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse</span></h3><article class="legalP" id="kapittel-5-paragraf-3-ledd-1">Denne forskrift trer i kraft straks. Fra samme tidspunkt oppheves <a href="forskrift/1974-06-21-8792">forskrift 21. juni 1974 nr. 8792</a> om fredning av kulturminner på Jan Mayen.</article></article></section><section class="section" data-name="vedlegg" id="kapittel-6" data-lovdata-URL="SF/forskrift/2010-11-19-1456/KAPITTEL_6"><h2>Vedlegg. Kart</h2><article class="defaultP">Se her for å se kartet «Jan Mayen naturreservat – Grense for naturreservat»: <a data-link-type="staticfile" href="static/SF/sf-20101119-1456-02-01.pdf">(pdf)</a></article><article class="defaultP">Se her for å se kartet «Jan Mayen naturreservat – Detaljkart Midt-Jan»: <a data-link-type="staticfile" href="static/SF/sf-20101119-1456-03-01.pdf">(pdf)</a></article></section></main></body></html>