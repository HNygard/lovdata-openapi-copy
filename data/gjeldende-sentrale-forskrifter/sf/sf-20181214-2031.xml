<!DOCTYPE html><html lang="no"><head><title>Forskrift om behandling av saker for Konkurranseklagenemnda</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2018-12-14-2031</dd><dt class="dokid">DokumentID</dt><dd class="dokid">SF/forskrift/2018-12-14-2031</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="subunit">Etat</dt><dd class="subunit"><ul><li>Konkurransepolitisk avd.</li></ul></dd><dt class="dateInForce">I kraft fra</dt><dd class="dateInForce">2019-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/2004-03-05-12/§36">lov/2004-03-05-12/§36</a></li><li><a href="forskrift/2018-12-14-1985">forskrift/2018-12-14-1985</a></li></ul></dd><dt class="dateOfPublication">Kunngjort</dt><dd class="dateOfPublication">2018-12-19 16:15</dd><dt class="titleShort">Korttittel</dt><dd class="titleShort">Forskrift om behandling av saker for Konkurranseklagenemnda</dd><dt class="title">Tittel</dt><dd class="title">Forskrift om behandling av saker for Konkurranseklagenemnda</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Nærings- og fiskeridepartementet 14. desember 2018 med hjemmel i <a href="lov/2004-03-05-12">lov 5. mars 2004 nr. 12</a> om konkurranse mellom foretak og kontroll med foretakssammenslutninger (konkurranseloven) <a href="lov/2004-03-05-12/§36">§ 36</a> sjette ledd og <a href="forskrift/2018-12-14-1985">delegeringsvedtak 14. desember 2018 nr. 1985</a>.</dd><dt class="refid">RefID</dt><dd class="refid">forskrift/2018-12-14-2031</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om behandling av saker for Konkurranseklagenemnda</a><ul class="tocSubUl"><li><a href="#paragraf-1">§ 1. Konkurranseklagenemndas organisering og sammensetning</a></li><li><a href="#paragraf-2">§ 2. Sekretariatets oppgaver</a></li><li><a href="#paragraf-3">§ 3. Klage til Konkurranseklagenemnda</a></li><li><a href="#paragraf-4">§ 4. Frist for Konkurransetilsynets oversendelse av klage til Konkurranseklagenemnda</a></li><li><a href="#paragraf-5">§ 5. Plan for klagebehandlingen</a></li><li><a href="#paragraf-6">§ 6. Skriftlig og muntlig saksbehandling</a></li><li><a href="#paragraf-7">§ 7. Felles klagebehandling</a></li><li><a href="#paragraf-8">§ 8. Forklaringer fra vitner og sakkyndige</a></li><li><a href="#paragraf-9">§ 9. Møteoffentlighet</a></li><li><a href="#paragraf-10">§ 10. Sakkyndig bistand</a></li><li><a href="#paragraf-11">§ 11. Protokoll for Konkurranseklagenemndas møter og muntlige høringer</a></li><li><a href="#paragraf-12">§ 12. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2018-12-14-2031" id="dokument"><h1>Forskrift om behandling av saker for Konkurranseklagenemnda</h1><article class="legalArticle" data-lovdata-URL="SF/forskrift/2018-12-14-2031/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Konkurranseklagenemndas organisering og sammensetning</span></h2><article class="legalP" id="paragraf-1-ledd-1">Konkurranseklagenemndas leder har det overordnede ansvaret for organiseringen av arbeidet i Konkurranseklagenemnda.</article><article class="legalP" id="paragraf-1-ledd-2">Konkurranseklagenemndas leder fastsetter Konkurranseklagenemndas sammensetning og utpeker en saksordfører for den enkelte sak. Konkurranseklagenemndas leder skal samtidig undersøke om det kan oppstå habilitetsproblemer for nemndas medlemmer.</article><article class="legalP" id="paragraf-1-ledd-3">Konkurranseklagenemndas leder kan bestemme at nemnda skal settes med varamedlemmer der sakens størrelse eller andre forhold tilsier det.</article></article><article class="legalArticle" data-lovdata-URL="SF/forskrift/2018-12-14-2031/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Sekretariatets oppgaver</span></h2><article class="legalP" id="paragraf-2-ledd-1">Sekretariatets oppgaver er å forberede saker, utrede juridiske spørsmål, innkalle til og tilrettelegge for Konkurranseklagenemndas møter og høringer, og underrette klager og Konkurransetilsynet om Konkurranseklagenemndas vedtak og avgjørelser. Sekretariatet skal for øvrig utføre de oppgaver som lederen pålegger.</article></article><article class="legalArticle" data-lovdata-URL="SF/forskrift/2018-12-14-2031/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Klage til Konkurranseklagenemnda</span></h2><article class="legalP" id="paragraf-3-ledd-1">Klagen sendes til Konkurransetilsynet, og skal inneholde navn og adresse på klager, stedfortredere og klagers advokater dersom de er representert ved advokat. Klagen skal angi det vedtak som påklages og hvilke rettslige og faktiske grunnlag klagen bygger på. I klagen skal det gis en redegjørelse for klagers syn på sakens faktiske og rettslige spørsmål.</article><article class="legalP" id="paragraf-3-ledd-2">Dersom klager har synspunkter på saksbehandlingen i klagesaken, kan klager redegjøre for dette i klagen.</article><article class="legalP" id="paragraf-3-ledd-3">De dokumenter som klagen bygger på, skal enten vedlegges eller entydig identifiseres ved henvisning til hvor de er fremlagt tidligere.</article><article class="legalP" id="paragraf-3-ledd-4">Dersom klagen eller vedleggene til klagen inneholder taushetsbelagte opplysninger som klager ønsker unntatt fra offentlighet eller partsoffentlighet, skal klager klart angi eller merke slike opplysninger og begrunne hvorfor det ikke skal gis innsyn i opplysningene. Klager skal samtidig fremlegge forslag til offentlig og partsoffentlig versjon av dokumentene.</article></article><article class="legalArticle" data-lovdata-URL="SF/forskrift/2018-12-14-2031/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Frist for Konkurransetilsynets oversendelse av klage til Konkurranseklagenemnda</span></h2><article class="legalP" id="paragraf-4-ledd-1">Konkurransetilsynet skal informere Konkurranseklagenemnda når det mottar klage på et vedtak og straks sende Konkurranseklagenemnda kopi av klagen jf. <a href="lov/2004-03-05-12/§39">konkurranseloven § 39</a>.</article><article class="legalP" id="paragraf-4-ledd-2">Konkurransetilsynet skal oversende klagen til Konkurranseklagenemnda senest 15 virkedager etter at den er mottatt, med mindre Konkurransetilsynet omgjør vedtaket eller avviser klagen. Dersom klagens innhold gjør det nødvendig at Konkurransetilsynet foretar ytterligere undersøkelser, kan Konkurransetilsynet anmode Konkurranseklagenemnda om utsettelse av oversendelsesfristen eller gjøre Konkurranseklagenemnda oppmerksom på at Konkurransetilsynet vil oversende ytterligere dokumentasjon når denne foreligger.</article></article><article class="legalArticle" data-lovdata-URL="SF/forskrift/2018-12-14-2031/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Plan for klagebehandlingen</span></h2><article class="legalP" id="paragraf-5-ledd-1">Konkurranseklagenemnda skal aktivt og planmessig styre saksforberedelsen, for å oppnå en rask og forsvarlig behandling.</article><article class="legalP" id="paragraf-5-ledd-2">Konkurranseklagenemnda kan sette en frist for klagers og Konkurransetilsynets oversendelse av opplysninger av betydning for saken.</article><article class="legalP" id="paragraf-5-ledd-3">Klager og Konkurransetilsynet kan innkalles til planmøte, dersom Konkurranseklagenemnda finner det hensiktsmessig. Formålet med planmøtet er å fastsette en plan for den videre klagebehandlingen etter drøfting med klager og Konkurransetilsynet. Ved avgjørelsen av om det skal avholdes planmøte, skal det legges vekt på om en klager eller Konkurransetilsynet har anmodet om det.</article><article class="legalP" id="paragraf-5-ledd-4">Konkurranseklagenemnda fastsetter hvordan planmøtet skal gjennomføres, herunder om det skal avholdes som telefon- eller videomøte.</article></article><article class="legalArticle" data-lovdata-URL="SF/forskrift/2018-12-14-2031/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Skriftlig og muntlig saksbehandling</span></h2><article class="legalP" id="paragraf-6-ledd-1">Konkurranseklagenemndas saksbehandling er skriftlig, dersom Konkurranseklagenemnda ikke beslutter noe annet.</article><article class="legalP" id="paragraf-6-ledd-2">Konkurranseklagenemnda kan for den enkelte sak beslutte at saksbehandlingen skal være helt eller delvis muntlig. Vurderingen av om det skal gjennomføres møter eller muntlige høringer gjøres ut fra hensynet til blant annet sakens opplysning, sakens art og betydning, effektiv ressursbruk og klagers rettssikkerhet. Konkurranseklagenemnda skal, ved avgjørelsen av om det skal holdes muntlige høringer og omfanget av disse, legge vekt på kravene i EMK artikkel 6.</article><article class="legalP" id="paragraf-6-ledd-3">Konkurranseklagenemnda skal be om klagers og Konkurransetilsynets syn på om det bør gjennomføres møter og muntlige høringer.</article><article class="legalP" id="paragraf-6-ledd-4">Konkurranseklagenemnda kan pålegge klager og Konkurransetilsynet å utarbeide en kronologisk eller annen systematisert redegjørelse, for faktiske og rettslige problemstillinger av betydning for saken.</article><article class="legalP" id="paragraf-6-ledd-5">Konkurranseklagenemnda kan bestemme at det skal gjøres lyd- og bildeopptak av muntlige høringer.</article></article><article class="legalArticle" data-lovdata-URL="SF/forskrift/2018-12-14-2031/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Felles klagebehandling</span></h2><article class="legalP" id="paragraf-7-ledd-1">Dersom Konkurranseklagenemnda mottar flere klager som bygger på samme faktiske grunnlag, kan Konkurranseklagenemnda beslutte helt eller delvis felles klagebehandling. Ved felles klagebehandling kan samme nemnd behandle samtlige klager, og det kan gjennomføres felles muntlige høringer og felles informasjonsinnhenting.</article><article class="legalP" id="paragraf-7-ledd-2">Dersom hensynet til taushetsbelagt informasjon tilsier det, bør Konkurranseklagenemnda i samarbeid med klager og Konkurransetilsynet organisere høringer og annen saksbehandling slik at taushetsbelagt informasjon i minst mulig grad berøres. Saksordfører kan bestemme at det skal holdes lukket høring jf. <a href="forskrift/2018-12-14-2031/§9">§ 9</a>.</article></article><article class="legalArticle" data-lovdata-URL="SF/forskrift/2018-12-14-2031/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Forklaringer fra vitner og sakkyndige</span></h2><article class="legalP" id="paragraf-8-ledd-1">Klager og Konkurransetilsynet innkaller selv eventuelle vitner og sakkyndige som de ønsker å føre i møter eller muntlige høringer.</article><article class="legalP" id="paragraf-8-ledd-2">Dersom et vitne motsetter seg å møte eller å forklare seg, skal vitnet eller den som ønsker å føre vitnet, så snart som mulig gi beskjed til Konkurranseklagenemnda. Konkurranseklagenemnda skal gjøre vitnet oppmerksom på opplysningsplikten etter <a href="lov/2004-03-05-12/§24">konkurranseloven § 24</a>, at plikten gjelder både muntlig og skriftlig forklaring, og at det er forbundet med straff ikke å etterkomme Konkurranseklagenemndas pålegg om å gi opplysninger jf. <a href="lov/2004-03-05-12/§32">konkurranseloven § 32</a> første ledd bokstav c.</article><article class="legalP" id="paragraf-8-ledd-3">Konkurranseklagenemnda kan pålegge et vitne å medbringe dokumenter eller andre bevis som det plikter å legge frem etter <a href="lov/2004-03-05-12/§24">konkurranseloven § 24</a>.</article><article class="legalP" id="paragraf-8-ledd-4">Før det gis muntlig forklaring i saker om overtredelse av konkurranseloven, skal Konkurranseklagenemnda gjøre oppmerksom på at det kan foreligge taushetsrett etter <a href="lov/1967-02-10/§48">forvaltningsloven § 48</a>.</article></article><article class="legalArticle" data-lovdata-URL="SF/forskrift/2018-12-14-2031/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Møteoffentlighet</span></h2><article class="legalP" id="paragraf-9-ledd-1">Muntlige høringer etter <a href="forskrift/2018-12-14-2031/§6">§ 6</a> er åpne. Dersom Konkurranseklagenemnda skal behandle opplysninger underlagt lovbestemt taushetsplikt, skal møtet lukkes, helt eller delvis. Konkurranseklagenemnda kan videre beslutte at en høring skal lukkes, der hensynet til konfidensialitet tilsier det, jf. <a href="lov/2004-03-05-12/§26">konkurranseloven § 26</a> første ledd. Klager og Konkurransetilsynet skal gis anledning til å uttale seg, hvis det er tvil om vilkårene for å lukke møtet er oppfylt.</article></article><article class="legalArticle" data-lovdata-URL="SF/forskrift/2018-12-14-2031/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Sakkyndig bistand</span></h2><article class="legalP" id="paragraf-10-ledd-1">Konkurranseklagenemnda skal innhente sakkyndig bistand i saken, dersom nemnda finner det nødvendig.</article></article><article class="legalArticle" data-lovdata-URL="SF/forskrift/2018-12-14-2031/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Protokoll for Konkurranseklagenemndas møter og muntlige høringer</span></h2><article class="legalP" id="paragraf-11-ledd-1">Konkurranseklagenemnda skal føre protokoll fra møter og muntlige høringer. Protokollen skal inneholde opplysninger om tid og sted for møtet eller høringen, hvem som deltok, temaer som ble behandlet og hvilke beslutninger som ble tatt.</article><article class="legalP" id="paragraf-11-ledd-2">Kopi av protokollen skal sendes til klager og Konkurransetilsynet.</article></article><article class="legalArticle" data-lovdata-URL="SF/forskrift/2018-12-14-2031/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse</span></h2><article class="legalP" id="paragraf-12-ledd-1">Denne forskriften trer i kraft 1. januar 2019.</article></article></main></body></html>