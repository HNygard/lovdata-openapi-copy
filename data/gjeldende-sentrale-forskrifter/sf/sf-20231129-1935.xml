<!DOCTYPE html><html lang="nb"><head><title>Forskrift for forskerlinjen i medisin ved Norges teknisk-naturvitenskapelige universitet (NTNU)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2023-11-29-1935</dd><dt class="dokid">DokumentID</dt><dd class="dokid">SF/forskrift/2023-11-29-1935</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Norges teknisk-naturvitenskapelige universitet (NTNU)</li></ul></dd><dt class="dateInForce">I kraft fra</dt><dd class="dateInForce">2024-01-01</dd><dt class="basedOn">Hjemmel</dt><dd class="basedOn"><ul><li><a href="lov/2005-04-01-15/§3-9">lov/2005-04-01-15/§3-9</a></li><li><a href="lov/2024-03-08-9/§17-3">lov/2024-03-08-9/§17-3</a></li></ul></dd><dt class="dateOfPublication">Kunngjort</dt><dd class="dateOfPublication">2023-12-01 13:50</dd><dt class="title">Tittel</dt><dd class="title">Forskrift for forskerlinjen i medisin ved Norges teknisk-naturvitenskapelige universitet (NTNU)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret ved Norges teknisk-naturvitenskapelige universitet (NTNU) 29. november 2023 med hjemmel i <a href="lov/2005-04-01-15/§3-9/ledd/7">lov 1. april 2005 nr. 15 om universiteter og høyskoler (universitets- og høyskoleloven) § 3-9 syvende ledd</a>. <br /><strong>Tilføyd hjemmel:</strong> <a href="lov/2024-03-08-9/§17-3">Lov 8. mars 2024 nr. 9 om universiteter og høyskoler (universitets- og høyskoleloven) § 17-3</a>.</dd><dt class="refid">RefID</dt><dd class="refid">forskrift/2023-11-29-1935</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift for forskerlinjen i medisin ved Norges teknisk-naturvitenskapelige universitet (NTNU)</a><ul class="tocSubUl"><li><a href="#kapittel-1" data-child-interval="§§ 1 – 4-3">Kapittel 1. Innledende bestemmelser</a><ul class="tocSubUl"><li><a href="#kapittel-1-paragraf-1">§ 1. Forskriftens virkeområde</a></li><li><a href="#kapittel-1-paragraf-2">§ 2. Formål, omfang og innhold for forskerlinjen</a></li><li><a href="#kapittel-1-paragraf-3">§ 2-1. Formål med forskerlinjen</a></li><li><a href="#kapittel-1-paragraf-4">§ 2-2. Innhold</a></li><li><a href="#kapittel-1-paragraf-5">§ 2-3. Kunnskaps-, ferdighet- og kompetansemål</a></li><li><a href="#kapittel-1-paragraf-6">§ 3. Fullført forskerlinje i medisin</a></li><li><a href="#kapittel-1-paragraf-7">§ 4. Avslutning før avtalt tid</a></li><li><a href="#kapittel-1-paragraf-8">§ 4-1. Avslutning av medisinstudiet</a></li><li><a href="#kapittel-1-paragraf-9">§ 4-2. Frivillig avslutning</a></li><li><a href="#kapittel-1-paragraf-10">§ 4-3. Tvungen avslutning</a></li></ul></li><li><a href="#kapittel-2" data-child-interval="§§ 5 – 6">Kapittel 2. Opptak</a><ul class="tocSubUl"><li><a href="#kapittel-2-paragraf-1">§ 5. Opptak</a></li><li><a href="#kapittel-2-paragraf-2">§ 5-1. Vilkår for opptak</a></li><li><a href="#kapittel-2-paragraf-3">§ 5-2. Søknad og søknadsfrist</a></li><li><a href="#kapittel-2-paragraf-4">5-3. Opptaksvedtak</a></li><li><a href="#kapittel-2-paragraf-5">§ 6. Forskerlinjeavtale</a></li></ul></li><li><a href="#kapittel-3" data-child-interval="§§ 7 – 13">Kapittel 3. Gjennomføring</a><ul class="tocSubUl"><li><a href="#kapittel-3-paragraf-1">§ 7. Veiledning</a></li><li><a href="#kapittel-3-paragraf-2">§ 8. Opplæringsdel</a></li><li><a href="#kapittel-3-paragraf-3">§ 9. Forskerlinjeprosjektet</a></li><li><a href="#kapittel-3-paragraf-4">§ 9-1. Utføring av forskerlinjeprosjekt</a></li><li><a href="#kapittel-3-paragraf-5">§ 9-2. Forskerlinjeoppgaves innhold og omfang</a></li><li><a href="#kapittel-3-paragraf-6">§ 9-3. Fellesarbeid</a></li><li><a href="#kapittel-3-paragraf-7">§ 10. Stipend</a></li><li><a href="#kapittel-3-paragraf-8">§ 11. Driftsmidler</a></li><li><a href="#kapittel-3-paragraf-9">§ 12. Forskningssemestrene</a></li><li><a href="#kapittel-3-paragraf-10">§ 12-1. Arbeidssted og arbeidstid</a></li><li><a href="#kapittel-3-paragraf-11">§ 12-2. Rapportering</a></li><li><a href="#kapittel-3-paragraf-12">§ 13. Permisjon</a></li></ul></li><li><a href="#kapittel-4" data-child-interval="§§ 14 – 18">Kapittel 4. Fullføring</a><ul class="tocSubUl"><li><a href="#kapittel-4-paragraf-1">§ 14. Innlevering av forskerlinjeoppgave</a></li><li><a href="#kapittel-4-paragraf-2">§ 15. Utsatt innlevering og 2. gangs innlevering av forskerlinjeoppgave</a></li><li><a href="#kapittel-4-paragraf-3">§ 16. Vurdering av forskerlinjeoppgave</a></li><li><a href="#kapittel-4-paragraf-4">§ 16-1. Oppnevning av vurderingskomité</a></li><li><a href="#kapittel-4-paragraf-5">§ 16-2. Vurdering av den skriftlige forskerlinjeoppgaven</a></li><li><a href="#kapittel-4-paragraf-6">§ 16-3. Muntlig presentasjon og diskusjon av forskerlinjearbeidet</a></li><li><a href="#kapittel-4-paragraf-7">§ 17. Godkjenning av forskerlinjen</a></li><li><a href="#kapittel-4-paragraf-8">§ 18. Ikrafttredelse</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2023-11-29-1935" id="dokument"><h1>Forskrift for forskerlinjen i medisin ved Norges teknisk-naturvitenskapelige universitet (NTNU)</h1><section class="section" data-name="kap1" id="kapittel-1" data-lovdata-URL="SF/forskrift/2023-11-29-1935/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="SF/forskrift/2023-11-29-1935/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens virkeområde</span></h3><article class="legalP" id="kapittel-1-paragraf-1-ledd-1">Forskriften gjelder utdanning som fører fram til vitnemålstillegget cand.med. med forskerlinjen i medisin (heretter kalt forskerlinjen). Forskriften gir regler om opptak, gjennomføring og avslutning av forskerlinjen.</article></article><article class="legalArticle" data-lovdata-URL="SF/forskrift/2023-11-29-1935/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Formål, omfang og innhold for forskerlinjen</span></h3></article><article class="legalArticle" data-lovdata-URL="SF/forskrift/2023-11-29-1935/§2-1" data-name="§2-1" id="kapittel-1-paragraf-3"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Formål med forskerlinjen</span></h3><article class="legalP" id="kapittel-1-paragraf-3-ledd-1">Forskerlinjens formål er å legge til rette for at flere medisinstudenter skal kunne delta i medisinsk forskning, oppnå forståelse av medisinsk vitenskap og dermed øke den vitenskapelige kompetansen hos nyutdannede leger. Forskerlinjen skal bidra til å fremme studentens forskningsinteresse ved å gi den enkelte student mulighet til å fordype seg i et selvvalgt fagfelt.</article><article class="legalP" id="kapittel-1-paragraf-3-ledd-2">Studenten skal kunne gjennomføre et selvstendig, avgrenset forskningsprosjekt, under veiledning og i tråd med gjeldende forskningsetiske normer.</article></article><article class="legalArticle" data-lovdata-URL="SF/forskrift/2023-11-29-1935/§2-2" data-name="§2-2" id="kapittel-1-paragraf-4"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Innhold</span></h3><article class="legalP" id="kapittel-1-paragraf-4-ledd-1">Forskerlinjens omfang er på 120 studiepoeng og består av tre deler:<ol class="defaultList" type="1"><li data-name="1." value="1"><article class="listArticle" id="kapittel-1-paragraf-4-ledd-1-punkt-1"><article class="legalP" id="kapittel-1-paragraf-4-ledd-1-punkt-1-ledd-1">En forskningsdel som krediteres med 60 studiepoeng som består av 2 forskningssemestre og 2 sommerperioder.</article></article></li><li data-name="2." value="2"><article class="listArticle" id="kapittel-1-paragraf-4-ledd-1-punkt-2"><article class="legalP" id="kapittel-1-paragraf-4-ledd-1-punkt-2-ledd-1">En avsluttende forskerlinjeoppgave som krediteres med 30 studiepoeng.</article></article></li><li data-name="3." value="3"><article class="listArticle" id="kapittel-1-paragraf-4-ledd-1-punkt-3"><article class="legalP" id="kapittel-1-paragraf-4-ledd-1-punkt-3-ledd-1">En opplæringsdel for ph.d. i medisin og helsevitenskap tilsvarende 30 studiepoeng.</article></article></li></ol></article><article class="legalP" id="kapittel-1-paragraf-4-ledd-2">Studenten skal delta aktivt i et forskningsmiljø og få grunnleggende innføring i metodene som er nødvendig for å kunne arbeide med forskningsprosjektet. Studenten skal arbeide med eget forskningsprosjekt som utarbeides sammen med hovedveileder. Prosjektet må kunne lede fram til forskningsspørsmål som vil gi grunnlag for publiserbare resultater.</article></article><article class="legalArticle" data-lovdata-URL="SF/forskrift/2023-11-29-1935/§2-3" data-name="§2-3" id="kapittel-1-paragraf-5"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Kunnskaps-, ferdighet- og kompetansemål</span></h3><article class="legalP" id="kapittel-1-paragraf-5-ledd-1">Fakultetet fastsetter læringsutbyttebeskrivelsene for forskerlinjen. Disse vil bli beskrevet på en egen bevitnelse etter fullført forskerlinje.</article></article><article class="legalArticle" data-lovdata-URL="SF/forskrift/2023-11-29-1935/§3" data-name="§3" id="kapittel-1-paragraf-6"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Fullført forskerlinje i medisin</span></h3><article class="legalP" id="kapittel-1-paragraf-6-ledd-1">Fullført og bestått forskerlinje vil gi studenten utvidet karakterutskrift «cand.med. med forskerlinjen i medisin» og tildeles samtidig med vitnemålet for medisinstudiet. Forskerlinjen fører ikke til en egen grad. Arbeidet nedlagt i forskerlinjen inngår heller ikke i cand.med.-graden. Opplæringsdelen og arbeidet som er gjennomført ved forskerlinjen, kan vurderes å inngå i en ph.d.-grad dersom man velger å søke opptak til ph.d.-utdanningen.</article></article><article class="legalArticle" data-lovdata-URL="SF/forskrift/2023-11-29-1935/§4" data-name="§4" id="kapittel-1-paragraf-7"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Avslutning før avtalt tid</span></h3></article><article class="legalArticle" data-lovdata-URL="SF/forskrift/2023-11-29-1935/§4-1" data-name="§4-1" id="kapittel-1-paragraf-8"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Avslutning av medisinstudiet</span></h3><article class="legalP" id="kapittel-1-paragraf-8-ledd-1">Avslutning av medisinstudiet, uansett årsak, fører alltid til avslutning av forskerlinjen.</article></article><article class="legalArticle" data-lovdata-URL="SF/forskrift/2023-11-29-1935/§4-2" data-name="§4-2" id="kapittel-1-paragraf-9"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Frivillig avslutning</span></h3><article class="legalP" id="kapittel-1-paragraf-9-ledd-1">Studenten og fakultetet kan avtale at studenten avbryter forskerlinjen før avtalt tid. Ved slik avslutning skal det fastsettes skriftlig hvordan forhold knyttet til rettigheter til forskningsresultater skal ivaretas. I tillegg skal fakultetet i samråd med veileder og student avklare praktiske og økonomiske forhold knyttet til den frivillige avslutningen.</article></article><article class="legalArticle" data-lovdata-URL="SF/forskrift/2023-11-29-1935/§4-3" data-name="§4-3" id="kapittel-1-paragraf-10"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">Tvungen avslutning</span></h3><article class="legalP" id="kapittel-1-paragraf-10-ledd-1">Fakultetet selv kan vedta tvungen avslutning av forskerlinjen for studenten før avtalt tid. Grunnlag for beslutning om tvungen avslutning kan være ett eller flere av følgende forhold:<ul class="defaultList"><li data-li-identifier="•" data-name="•"><article class="listArticle" id="kapittel-1-paragraf-10-ledd-1-punkt-1"><article class="legalP" id="kapittel-1-paragraf-10-ledd-1-punkt-1-ledd-1">vesentlig forsinkelse i gjennomføringen av opplæringsdelen grunnet forhold som studenten selv rår over</article></article></li><li data-li-identifier="•" data-name="•"><article class="listArticle" id="kapittel-1-paragraf-10-ledd-1-punkt-2"><article class="legalP" id="kapittel-1-paragraf-10-ledd-1-punkt-2-ledd-1">gjentatte eller vesentlige brudd fra studentens side på informasjons-, oppfølgings- eller rapporteringsplikt</article></article></li><li data-li-identifier="•" data-name="•"><article class="listArticle" id="kapittel-1-paragraf-10-ledd-1-punkt-3"><article class="legalP" id="kapittel-1-paragraf-10-ledd-1-punkt-3-ledd-1">gjentatte eller vesentlige brudd på tilstedeværelse knyttet til forskerlinjesemestrene</article></article></li><li data-li-identifier="•" data-name="•"><article class="listArticle" id="kapittel-1-paragraf-10-ledd-1-punkt-4"><article class="legalP" id="kapittel-1-paragraf-10-ledd-1-punkt-4-ledd-1">forsinkelse i fremdriften av forskningsprosjektet som er av en slik art at det skaper begrunnet tvil om studenten vil kunne fullføre prosjektet innenfor avtalt tid. For å danne grunnlag for tvungen avslutning må forsinkelsen skyldes forhold som studenten selv rår over.</article></article></li><li data-li-identifier="•" data-name="•"><article class="listArticle" id="kapittel-1-paragraf-10-ledd-1-punkt-5"><article class="legalP" id="kapittel-1-paragraf-10-ledd-1-punkt-5-ledd-1">brudd på de forskningsetiske retningslinjer som gjelder for fagområdet, herunder fusk</article></article></li><li data-li-identifier="•" data-name="•"><article class="listArticle" id="kapittel-1-paragraf-10-ledd-1-punkt-6"><article class="legalP" id="kapittel-1-paragraf-10-ledd-1-punkt-6-ledd-1">opptreden fra en student som bryter med den tillit som må foreligge mellom universitet og student under gjennomføringen, herunder straffbare forhold knyttet til gjennomføringen av medisinstudiet og/eller forskerlinjen.</article></article></li></ul></article><article class="legalP" id="kapittel-1-paragraf-10-ledd-2">Studenten skal varsles, og ha anledning til å uttale seg innen en gitt frist på minst to uker, før fakultetet fatter vedtak om tvungen avslutning. Vedtak om tvungen avslutning kan påklages etter <a href="lov/1967-02-10/§28">forvaltningsloven § 28</a> flg. Grunngitt klage sendes fakultetet. Blir avslaget opprettholdt, sendes klagen til NTNUs nemnd for studentsaker til endelig avgjørelse.</article></article></section><section class="section" data-name="kap2" id="kapittel-2" data-lovdata-URL="SF/forskrift/2023-11-29-1935/KAPITTEL_2"><h2>Kapittel 2. Opptak</h2><article class="legalArticle" data-lovdata-URL="SF/forskrift/2023-11-29-1935/§5" data-name="§5" id="kapittel-2-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Opptak</span></h3></article><article class="legalArticle" data-lovdata-URL="SF/forskrift/2023-11-29-1935/§5-1" data-name="§5-1" id="kapittel-2-paragraf-2"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Vilkår for opptak</span></h3><article class="legalP" id="kapittel-2-paragraf-2-ledd-1">Studenter i 2. eller 3. studieår på medisinstudiet ved NTNU kan søke opptak til forskerlinjen. Opptak skjer i vårsemesteret. Informasjon om opptaket til forskerlinjen skjer i henhold til kunngjorte retningslinjer på forskerlinjens nettsider. Oppstart for forskerlinjen er første høsttermin etter opptak og forutsetter at studenten har bestått ordinær eksamen eller første mulige kontinuasjonseksamen<strong>. </strong></article></article><article class="legalArticle" data-lovdata-URL="SF/forskrift/2023-11-29-1935/§5-2" data-name="§5-2" id="kapittel-2-paragraf-3"><h3 class="legalArticleHeader"><span class="legalArticleValue">§ 5-2</span>. <span class="legalArticleTitle">Søknad og søknadsfrist</span></h3><article class="legalP" id="kapittel-2-paragraf-3-ledd-1">Fakultetet selv fastsetter søknadskjema og søknadsfrist. Søknadsskjema og mal for prosjektbeskrivelse skal benyttes.</article></article><article class="legalArticle" data-lovdata-URL="SF/forskrift/2023-11-29-1935/5-3" data-name="5-3" id="kapittel-2-paragraf-4"><h3 class="legalArticleHeader"><span class="legalArticleValue">5-3</span>. <span class="legalArticleTitle">Opptaksvedtak</span></h3><article class="legalP" id="kapittel-2-paragraf-4-ledd-1">Vedtak om opptak fattes av fakultetet selv og baseres på en samlet vurdering av søknaden. Fakultetet fastsetter kriterier for rangering mellom kvalifiserte søkere og begrensning av opptak når antallet søkere overstiger kapasiteten. Vurdering og rangering av søkere baseres på:<ul class="defaultList"><li data-li-identifier="•" data-name="•"><article class="listArticle" id="kapittel-2-paragraf-4-ledd-1-punkt-1"><article class="legalP" id="kapittel-2-paragraf-4-ledd-1-punkt-1-ledd-1">den skriftlige søknaden med eventuelle vedlegg</article></article></li><li data-li-identifier="•" data-name="•"><article class="listArticle" id="kapittel-2-paragraf-4-ledd-1-punkt-2"><article class="legalP" id="kapittel-2-paragraf-4-ledd-1-punkt-2-ledd-1">prosjektbeskrivelsen</article></article></li><li data-li-identifier="•" data-name="•"><article class="listArticle" id="kapittel-2-paragraf-4-ledd-1-punkt-3"><article class="legalP" id="kapittel-2-paragraf-4-ledd-1-punkt-3-ledd-1">intervju av søkeren.</article></article></li></ul></article><article class="legalP" id="kapittel-2-paragraf-4-ledd-2">Avtaleperioden fastsettes med startdato og sluttdato.</article><article class="legalP" id="kapittel-2-paragraf-4-ledd-3">Avslag på opptak kan påklages etter reglene i <a href="lov/1967-02-10/§28">forvaltningslovens § 28</a> flg. Blir avslaget opprettholdt, sendes klagen til NTNUs nemnd for studentsaker til endelig avgjørelse.</article></article><article class="legalArticle" data-lovdata-URL="SF/forskrift/2023-11-29-1935/§6" data-name="§6" id="kapittel-2-paragraf-5"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Forskerlinjeavtale</span></h3><article class="legalP" id="kapittel-2-paragraf-5-ledd-1">Opptak til forskerlinjen i medisin formaliseres ved at det inngås en skriftlig avtale mellom student, veiledere og institutt/fakultet. Avtalen regulerer partenes rettigheter og plikter i tillegg til alminnelig gjeldende lov- og regelverk.</article></article></section><section class="section" data-name="kap3" id="kapittel-3" data-lovdata-URL="SF/forskrift/2023-11-29-1935/KAPITTEL_3"><h2>Kapittel 3. Gjennomføring</h2><article class="legalArticle" data-lovdata-URL="SF/forskrift/2023-11-29-1935/§7" data-name="§7" id="kapittel-3-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Veiledning</span></h3><article class="legalP" id="kapittel-3-paragraf-1-ledd-1">Arbeidet i forskerlinjen skal foregå under individuell veiledning. Fakultetet selv oppnevner veiledere. Forskerlinjestudenten skal alltid ha minst to veiledere; en hovedveileder og minst en medveileder. Alle veiledere skal oppnevnes i opptaksvedtaket. Normalt bør ikke veilederteamet bestå av flere enn tre personer.</article><article class="legalP" id="kapittel-3-paragraf-1-ledd-2">Habilitetsreglene i <a href="lov/1967-02-10">forvaltningsloven</a> gjelder også mellom veilederne. Nære relasjoner i veilederteamet godkjennes derfor ikke<i>.</i> Medveiledere er fagpersoner som gir veiledning og som deler det faglige ansvaret for studenten med hovedveileder.</article><article class="legalP" id="kapittel-3-paragraf-1-ledd-3">Dersom fakultetet oppnevner ekstern hovedveileder, skal det oppnevnes en medveileder som er vitenskapelig ansatt ved NTNU. Alle veilederne skal være angitt i opptakssøknaden. Tvister om veileders og studentens faglige rettigheter og plikter kan bringes inn av partene til behandling og avgjørelse ved fakultetet.</article></article><article class="legalArticle" data-lovdata-URL="SF/forskrift/2023-11-29-1935/§8" data-name="§8" id="kapittel-3-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Opplæringsdel</span></h3><article class="legalP" id="kapittel-3-paragraf-2-ledd-1">Opplæringsdelen skal godkjennes av fakultetet.</article><article class="legalP" id="kapittel-3-paragraf-2-ledd-2">Opplæringsdelen skal inneholde fakultetets obligatoriske ph.d.-emner for ph.d.-studiet i medisin og helsevitenskap, samt metodiske og tematiske emner som er tilpasset studentens prosjekt. Studenten skal sammen med veileder utarbeide et forslag til tilpasset opplæringsdel tilsvarende 30 studiepoeng. Opplæringsdelen bør ikke overstige 30 studiepoeng vesentlig. Regler for hvordan opplæringsdelen kan settes sammen av obligatoriske og valgfrie emner samt andre elementer enn ph.d.-emner reguleres i NTNUs ph.d.-forskrift § 9. Dette er også gjeldende for forskerlinjen.</article></article><article class="legalArticle" data-lovdata-URL="SF/forskrift/2023-11-29-1935/§9" data-name="§9" id="kapittel-3-paragraf-3"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Forskerlinjeprosjektet</span></h3></article><article class="legalArticle" data-lovdata-URL="SF/forskrift/2023-11-29-1935/§9-1" data-name="§9-1" id="kapittel-3-paragraf-4"><h3 class="legalArticleHeader"><span class="legalArticleValue">§ 9-1</span>. <span class="legalArticleTitle">Utføring av forskerlinjeprosjekt</span></h3><article class="legalP" id="kapittel-3-paragraf-4-ledd-1">Forskerlinjeprosjektet utføres som avtalt i prosjektbeskrivelsen og skal følge normen i forskningsfeltet.</article><article class="legalP" id="kapittel-3-paragraf-4-ledd-2">Arbeid eller deler av et arbeid studenten har fått godkjent som grunnlag for sine tidligere avlagte eksamener eller grader, kan ikke benyttes. Data, analyser eller metoder fra tidligere grader kan likevel benyttes som grunnlag for arbeid med prosjektet.</article><article class="legalP" id="kapittel-3-paragraf-4-ledd-3">Bytte av prosjekt underveis i forskerlinjen tillates ikke.</article></article><article class="legalArticle" data-lovdata-URL="SF/forskrift/2023-11-29-1935/§9-2" data-name="§9-2" id="kapittel-3-paragraf-5"><h3 class="legalArticleHeader"><span class="legalArticleValue">§ 9-2</span>. <span class="legalArticleTitle">Forskerlinjeoppgaves innhold og omfang</span></h3><article class="legalP" id="kapittel-3-paragraf-5-ledd-1">Selve forskerlinjeoppgaven skal inneholde 1–2 publiserte og/eller ikke-publiserte vitenskapelige manuskript i tillegg til en samlet presentasjon av oppnådde vitenskapelige resultater med en sammenstillende diskusjon. Den samlede fremstillingen skal være et selvstendig vitenskapelig og oppdatert dokument, der studenten har mulighet for å utdype og eventuelt korrigere aspekter i manuskriptene.</article><article class="legalP" id="kapittel-3-paragraf-5-ledd-2">Det forventes at studenten er førsteforfatter på minst en av artiklene. Ikke-publiserte monografier kan også godtas. Ikke-publiserte monografier skal bedømmes etter samme kriterier som en samling publiserte artikler med sammenskrivning. Det betyr at kravene til vitenskapelig kvalitet er identiske.</article><article class="legalP" id="kapittel-3-paragraf-5-ledd-3">Oppgaven skal være studentens eget arbeid og skal bidra til å utvikle ny faglig kunnskap i fagfeltet.</article></article><article class="legalArticle" data-lovdata-URL="SF/forskrift/2023-11-29-1935/§9-3" data-name="§9-3" id="kapittel-3-paragraf-6"><h3 class="legalArticleHeader"><span class="legalArticleValue">§ 9-3</span>. <span class="legalArticleTitle">Fellesarbeid</span></h3><article class="legalP" id="kapittel-3-paragraf-6-ledd-1">Fakultetet avgjør om et arbeid som er produsert av flere i fellesskap, kan innleveres til bedømmelse dersom de individuelle bidragene kan identifiseres.</article><article class="legalP" id="kapittel-3-paragraf-6-ledd-2">For arbeider som er blitt til i samarbeid med flere skal kandidaten følge de normer for kreditering av medvirkning som er allment akseptert i fagmiljøet, i samsvar med internasjonale standarder.</article><article class="legalP" id="kapittel-3-paragraf-6-ledd-3">Med arbeid hvor det inngår bidrag fra flere, skal det følge en underskrevet erklæring som beskriver kandidatens innsats i hvert enkelt arbeid. Både kandidat og andre bidragsytere skal skrive under.</article></article><article class="legalArticle" data-lovdata-URL="SF/forskrift/2023-11-29-1935/§10" data-name="§10" id="kapittel-3-paragraf-7"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Stipend</span></h3><article class="legalP" id="kapittel-3-paragraf-7-ledd-1">Studenten mottar et personlig stipend fra fakultetet for hver av de fire forskningsperiodene. Størrelsen på stipendet følger Forskningsrådets satser. Stipendet utbetales når fakultetet har godkjent søknaden. Utbetaling av stipend er betinget av at:<ul class="defaultList"><li data-li-identifier="•" data-name="•"><article class="listArticle" id="kapittel-3-paragraf-7-ledd-1-punkt-1"><article class="legalP" id="kapittel-3-paragraf-7-ledd-1-punkt-1-ledd-1">studenten har sendt inn og fått godkjent rapporter fra tidligere forskerlinjesemestre</article></article></li><li data-li-identifier="•" data-name="•"><article class="listArticle" id="kapittel-3-paragraf-7-ledd-1-punkt-2"><article class="legalP" id="kapittel-3-paragraf-7-ledd-1-punkt-2-ledd-1">framdriftsplan (den opprinnelige eller en revidert versjon) er godkjent av fakultetet</article></article></li><li data-li-identifier="•" data-name="•"><article class="listArticle" id="kapittel-3-paragraf-7-ledd-1-punkt-3"><article class="legalP" id="kapittel-3-paragraf-7-ledd-1-punkt-3-ledd-1">konklusjon fra midtveisevaluering godkjenner videre framdrift (gjelder for stipendsøknader etter gjennomført midtveisevaluering)</article></article></li><li data-li-identifier="•" data-name="•"><article class="listArticle" id="kapittel-3-paragraf-7-ledd-1-punkt-4"><article class="legalP" id="kapittel-3-paragraf-7-ledd-1-punkt-4-ledd-1">hovedveileder anbefaler forskningssemesteret som ligger til grunn for søknaden.</article></article></li></ul></article><article class="legalP" id="kapittel-3-paragraf-7-ledd-2">Søknadsskjema og frister for å søke ligger tilgjengelig på fakultetets nettsider. Ved avslutning før avtalt tid, skal studentstipend for gjeldende semester beholdes av studenten uavhengig av årsak til avslutning.</article></article><article class="legalArticle" data-lovdata-URL="SF/forskrift/2023-11-29-1935/§11" data-name="§11" id="kapittel-3-paragraf-8"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Driftsmidler</span></h3><article class="legalP" id="kapittel-3-paragraf-8-ledd-1">Ved oppstart av forskerlinjeprosjektet tildeles driftsmidler til forskningsprosjektet. Fakultet fastsetter satsen på driftsmidlene. Driftsmidlene skal benyttes til forskerlinjeprosjektets driftskostnader, inkludert formidlingskostnader. Studenten skal ha hovedveileders tillatelse til å bruke driftsmidler.</article></article><article class="legalArticle" data-lovdata-URL="SF/forskrift/2023-11-29-1935/§12" data-name="§12" id="kapittel-3-paragraf-9"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Forskningssemestrene</span></h3></article><article class="legalArticle" data-lovdata-URL="SF/forskrift/2023-11-29-1935/§12-1" data-name="§12-1" id="kapittel-3-paragraf-10"><h3 class="legalArticleHeader"><span class="legalArticleValue">§ 12-1</span>. <span class="legalArticleTitle">Arbeidssted og arbeidstid</span></h3><article class="legalP" id="kapittel-3-paragraf-10-ledd-1">Studenten skal primært være til stede ved fakultetet i de fire forskningssemestrene, med unntak av avtalte forskningsopphold ved andre institusjoner eller ved deltakelse på avtalte kurs og konferanser utenfor fakultetet. Arbeidstid og arbeidssted avtales med veileder. Vi viser til statens regulering av arbeidstid.</article><article class="legalP" id="kapittel-3-paragraf-10-ledd-2">Semestrene følger den til enhver tid gjeldende semesterperioden som vedtas av NTNU.</article><article class="legalP" id="kapittel-3-paragraf-10-ledd-3">Kortere fritak fra kravet om tilstedeværelse må godkjennes av forskerlinjeledelsen i samråd med hovedveileder. Endret tidsperiode for semestrene skal avtales mellom hovedveileder, student og forskerlinjeledelse.</article></article><article class="legalArticle" data-lovdata-URL="SF/forskrift/2023-11-29-1935/§12-2" data-name="§12-2" id="kapittel-3-paragraf-11"><h3 class="legalArticleHeader"><span class="legalArticleValue">§ 12-2</span>. <span class="legalArticleTitle">Rapportering</span></h3><article class="legalP" id="kapittel-3-paragraf-11-ledd-1">Etter hvert av de fire forskningssemestrene skal studenten levere en semesterrapport, der studenten gjør rede for forskningsaktivitetene som er utført i løpet av semesteret. Semesterrapporten må godkjennes før studiepoengene kan registreres.</article></article><article class="legalArticle" data-lovdata-URL="SF/forskrift/2023-11-29-1935/§13" data-name="§13" id="kapittel-3-paragraf-12"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Permisjon</span></h3><article class="legalP" id="kapittel-3-paragraf-12-ledd-1">Lovfestet permisjon fra medisinstudiet gir normalt tilsvarende permisjon fra forskerlinjen. Søknad om permisjon sendes til, og behandles av fakultetet. Andre velferdsgrunner/ubegrunnet permisjon fra medisinstudiet gir ikke automatisk permisjon fra forskerlinjen.</article></article></section><section class="section" data-name="kap4" id="kapittel-4" data-lovdata-URL="SF/forskrift/2023-11-29-1935/KAPITTEL_4"><h2>Kapittel 4. Fullføring</h2><article class="legalArticle" data-lovdata-URL="SF/forskrift/2023-11-29-1935/§14" data-name="§14" id="kapittel-4-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Innlevering av forskerlinjeoppgave</span></h3><article class="legalP" id="kapittel-4-paragraf-1-ledd-1">Forskerlinjeoppgaven skal leveres inn etter at studenten har gjennomført og bestått de fire forskerlinjesemestrene samt gjennomført opplæringsdel for ph.d.-programmet i medisin og helsevitenskap. Oppgaven leveres i henhold til fastsatt frist. Det er et absolutt vilkår for å få innlevere oppgave at opplæringsdelen er fullført. Oppgaven innleveres digitalt. Sammen med oppgaven skal studenten levere:<ul class="defaultList"><li data-li-identifier="•" data-name="•"><article class="listArticle" id="kapittel-4-paragraf-1-ledd-1-punkt-1"><article class="legalP" id="kapittel-4-paragraf-1-ledd-1-punkt-1-ledd-1">uttalelse fra hovedveileder</article></article></li><li data-li-identifier="•" data-name="•"><article class="listArticle" id="kapittel-4-paragraf-1-ledd-1-punkt-2"><article class="legalP" id="kapittel-4-paragraf-1-ledd-1-punkt-2-ledd-1">kopi av nødvendige tillatelser fra Regional komité for medisinsk og helsefaglig forskningsetikk (REK) og/eller andre myndigheter</article></article></li><li data-li-identifier="•" data-name="•"><article class="listArticle" id="kapittel-4-paragraf-1-ledd-1-punkt-3"><article class="legalP" id="kapittel-4-paragraf-1-ledd-1-punkt-3-ledd-1">erklæring om at arbeidet ikke er benyttet i studentens egen, eller andres, bachelor-, master-, hoved-, eller ph.d.-oppgave (for fellesarbeid, se <a href="forskrift/2023-11-29-1935/§9-3">§ 9-3</a>).</article></article></li></ul></article><article class="legalP" id="kapittel-4-paragraf-1-ledd-2">Studenten mister retten til å levere forskerlinjeoppgaven dersom innleveringsfristen oversittes. Forskerlinjeoppgaver som leveres før fristen blir ikke vurdert før etter den ordinære fristen.</article></article><article class="legalArticle" data-lovdata-URL="SF/forskrift/2023-11-29-1935/§15" data-name="§15" id="kapittel-4-paragraf-2"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Utsatt innlevering og 2. gangs innlevering av forskerlinjeoppgave</span></h3><article class="legalP" id="kapittel-4-paragraf-2-ledd-1">Fakultetet kan innvilge utsatt innlevering dersom det dokumenteres særlige grunner. Utsatt frist skal stå i forhold til lengden på hendelsen som ligger til grunn for utsettelsen. Dersom innlevert oppgave ikke blir godkjent, kan studenten levere revidert oppgave én gang med en frist som normalt ikke er lengre enn tre måneder.</article></article><article class="legalArticle" data-lovdata-URL="SF/forskrift/2023-11-29-1935/§16" data-name="§16" id="kapittel-4-paragraf-3"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Vurdering av forskerlinjeoppgave</span></h3></article><article class="legalArticle" data-lovdata-URL="SF/forskrift/2023-11-29-1935/§16-1" data-name="§16-1" id="kapittel-4-paragraf-4"><h3 class="legalArticleHeader"><span class="legalArticleValue">§ 16-1</span>. <span class="legalArticleTitle">Oppnevning av vurderingskomité</span></h3><article class="legalP" id="kapittel-4-paragraf-4-ledd-1">Vurderingen av forskerlinjeoppgaven gjøres av en vitenskapelig komité bestående av minst to vitenskapelig kvalifiserte og habile personer som fakultetet utpeker. Vurderingen består av en bedømmelse av den skriftlige oppgaven og den muntlige presentasjonen av denne. Habilitetsreglene i <a href="lov/1967-02-10/§6">forvaltningslovens § 6</a> gjelder. Medlemmene i vurderingskomiteen skal ikke ha sampublisert med studenten eller med noen av veilederne i den tiden studenten har gått på forskerlinjen.</article></article><article class="legalArticle" data-lovdata-URL="SF/forskrift/2023-11-29-1935/§16-2" data-name="§16-2" id="kapittel-4-paragraf-5"><h3 class="legalArticleHeader"><span class="legalArticleValue">§ 16-2</span>. <span class="legalArticleTitle">Vurdering av den skriftlige forskerlinjeoppgaven</span></h3><article class="legalP" id="kapittel-4-paragraf-5-ledd-1">Vurderingskomiteens bedømmelse skal normalt foreligge senest innen en måned etter at komiteen har mottatt forskerlinjeoppgaven til vurdering. Vurderingskomiteen kan kreve fremlagt studentens grunnlagsmateriale og utfyllende eller oppklarende tilleggsinformasjon. Komiteen utarbeider en felles utfyllende tilbakemelding på oppgaven som består av en samlet vurdering av innholdet som leveres før den muntlige presentasjonen.</article><article class="legalP" id="kapittel-4-paragraf-5-ledd-2">Fakultetet fastsetter tidspunkt for den muntlige presentasjonen av forskerlinjeoppgaven. Presentasjonen skal gjennomføres 1–3 uker etter at studenten har mottatt vurderingen av oppgaven. Tidspunktet skal tilpasses ordinær eksamen samme semester og normalt ikke være nærmere ordinære eksamener enn tre uker.</article><article class="legalP" id="kapittel-4-paragraf-5-ledd-3">Forskerlinjeoppgaven blir bedømt bestått eller ikke bestått på bakgrunn av en samlet vurdering av den skriftlige oppgaven og den muntlige presentasjonen av den.</article><article class="legalP" id="kapittel-4-paragraf-5-ledd-4">En ikke bestått forskerlinjeoppgave kan likevel anbefales innlevert i omarbeidet versjon for ny vurdering én gang dersom komiteen mener at en omarbeiding vil kunne gi tilfredsstillende resultat.</article><article class="legalP" id="kapittel-4-paragraf-5-ledd-5">Vedtak om ikke bestått forskerlinjeoppgave kan påklages etter <a href="lov/2005-04-01-15/§5-3">lov 1. april 2005 nr. 15 om universiteter og høyskoler § 5-3</a> (klage på karakter) og <a href="lov/2005-04-01-15/§5-2">§ 5-2</a> (klage på formelle feil ved eksamen).</article><article class="legalP" id="kapittel-4-paragraf-5-ledd-6">Behandling av mistanke om fusk eller forsøk på fusk følger NTNUs fastsatte rutiner for dette.</article></article><article class="legalArticle" data-lovdata-URL="SF/forskrift/2023-11-29-1935/§16-3" data-name="§16-3" id="kapittel-4-paragraf-6"><h3 class="legalArticleHeader"><span class="legalArticleValue">§ 16-3</span>. <span class="legalArticleTitle">Muntlig presentasjon og diskusjon av forskerlinjearbeidet</span></h3><article class="legalP" id="kapittel-4-paragraf-6-ledd-1">Komiteen, som evaluerte den skriftlige oppgaven, skal også evaluere studentens muntlige presentasjon og gjennomføre diskusjonen med studenten. Muntlig presentasjon og diskusjon gjøres digitalt og er åpen for publikum og bekjentgjøres ved fakultetet på forhånd.</article><article class="legalP" id="kapittel-4-paragraf-6-ledd-2">Dersom muntlig presentasjon og diskusjon avdekker manglende kunnskap hos studenten, vil muntlig presentasjon ikke gi bestått. Ny presentasjon og diskusjon kan gjennomføres én gang. Tidspunkt for dette avtales særskilt med studenten.</article></article><article class="legalArticle" data-lovdata-URL="SF/forskrift/2023-11-29-1935/§17" data-name="§17" id="kapittel-4-paragraf-7"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Godkjenning av forskerlinjen</span></h3><article class="legalP" id="kapittel-4-paragraf-7-ledd-1">Godkjenning av forskerlinjen gjøres på bakgrunn av:<ul class="defaultList"><li data-li-identifier="•" data-name="•"><article class="listArticle" id="kapittel-4-paragraf-7-ledd-1-punkt-1"><article class="legalP" id="kapittel-4-paragraf-7-ledd-1-punkt-1-ledd-1">fullført og godkjent forskningsdel, jf. <a href="forskrift/2023-11-29-1935/§2-2">§ 2-2</a>, 1</article></article></li><li data-li-identifier="•" data-name="•"><article class="listArticle" id="kapittel-4-paragraf-7-ledd-1-punkt-2"><article class="legalP" id="kapittel-4-paragraf-7-ledd-1-punkt-2-ledd-1">fullført opplæringsdel for ph.d. etter godkjent plan, jf. <a href="forskrift/2023-11-29-1935/§8">§ 8</a></article></article></li><li data-li-identifier="•" data-name="•"><article class="listArticle" id="kapittel-4-paragraf-7-ledd-1-punkt-3"><article class="legalP" id="kapittel-4-paragraf-7-ledd-1-punkt-3-ledd-1">godkjent skriftlig forskerlinjeoppgave, jf. <a href="forskrift/2023-11-29-1935/§16">§ 16</a></article></article></li><li data-li-identifier="•" data-name="•"><article class="listArticle" id="kapittel-4-paragraf-7-ledd-1-punkt-4"><article class="legalP" id="kapittel-4-paragraf-7-ledd-1-punkt-4-ledd-1">godkjent muntlig presentasjon og etterfølgende diskusjon av forskningsarbeidet jf. <a href="forskrift/2023-11-29-1935/§16">§ 16</a>.</article></article></li></ul></article></article><article class="legalArticle" data-lovdata-URL="SF/forskrift/2023-11-29-1935/§18" data-name="§18" id="kapittel-4-paragraf-8"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Ikrafttredelse</span></h3><article class="legalP" id="kapittel-4-paragraf-8-ledd-1">Forskriften trer i kraft 1. januar 2024.</article></article></section></main></body></html>