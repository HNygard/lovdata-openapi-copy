<!DOCTYPE html><html lang="no"><head><title>Forskrift om handelsverksemd med brukte eller kasserte ting mv.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-1999-12-22-1379</dd><dt class="dokid">DokumentID</dt><dd class="dokid">SF/forskrift/1999-12-22-1379</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="subunit">Etat</dt><dd class="subunit"><ul><li>Avd. for regelverk og skipsfart</li></ul></dd><dt class="publishedIn">Publisert i</dt><dd class="publishedIn">I 1999 3164</dd><dt class="dateInForce">I kraft fra</dt><dd class="dateInForce">2000-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2024-07-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2024-06-05-1000">forskrift/2024-06-05-1000</a> fra 2024-07-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/1989-04-28-290">forskrift/1989-04-28-290</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1999-12-22-105/§1">lov/1999-12-22-105/§1</a></li><li><a href="lov/1999-12-22-105/§4">lov/1999-12-22-105/§4</a></li></ul></dd><dt class="titleShort">Korttittel</dt><dd class="titleShort">Brukthandelforskrifta</dd><dt class="title">Tittel</dt><dd class="title">Forskrift om handelsverksemd med brukte eller kasserte ting mv.</dd><dt class="miscInformation">Annet om dokumentet</dt><dd class="miscInformation"><strong>Heimel:</strong> Fastsett av Nærings- og handelsdepartementet 22. desember 1999 med heimel i <a href="lov/1999-12-22-105/§1">lov av 22. desember 1999 nr. 105 om handelsverksemd med brukte og kasserte ting (brukthandellova) § 1</a> første ledd og <a href="lov/1999-12-22-105/§4">§ 4</a> første og annet ledd. <br /><strong>EØS-tilvisingar:</strong> <a href="avtale/avt-1992-05-02-1-v10">EØS-avtalen vedlegg X</a> nr. 1 (direktiv <a href="eu/32006l0123">2006/123/EF</a>). <br /><strong>Endra</strong> ved <a href="forskrift/2001-09-24-1205">forskrifter 24 sep 2001 nr. 1205</a>, <a href="forskrift/2006-11-20-1269">20 nov 2006 nr. 1269</a>, <a href="forskrift/2009-12-22-1813">22 des 2009 nr. 1813</a>, <a href="forskrift/2024-06-05-1000">5 juni 2024 nr. 1000</a> (i kraft 1 juli 2024).</dd><dt class="refid">RefID</dt><dd class="refid">forskrift/1999-12-22-1379</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om handelsverksemd med brukte eller kasserte ting mv.</a><ul class="tocSubUl"><li><a href="#kapittel-1" data-child-interval="§§ 1 – 2">Kapittel 1. Verkeområdet mv.</a><ul class="tocSubUl"><li><a href="#kapittel-1-paragraf-1">§ 1.</a></li><li><a href="#kapittel-1-paragraf-2">§ 1a.</a></li><li><a href="#kapittel-1-paragraf-3">§ 2.</a></li></ul></li><li><a href="#kapittel-2" data-child-interval="§§ 3 – 7">Kapittel 2. Løyve</a><ul class="tocSubUl"><li><a href="#kapittel-2-paragraf-1">§ 3.</a></li><li><a href="#kapittel-2-paragraf-2">§ 3a. Saksbehandlingsreglar til utfylling av tenestelova</a></li><li><a href="#kapittel-2-paragraf-3">§ 4.</a></li><li><a href="#kapittel-2-paragraf-4">§ 5.</a></li><li><a href="#kapittel-2-paragraf-5">§ 6.</a></li><li><a href="#kapittel-2-paragraf-6">§ 7.</a></li></ul></li><li><a href="#kapittel-3" data-child-interval="§ 8">Kapittel 3. Forretningstad mv.</a><ul class="tocSubUl"><li><a href="#kapittel-3-paragraf-1">§ 8.</a></li></ul></li><li><a href="#kapittel-4" data-child-interval="§§ 9 – 13">Kapittel 4. Handel mv.</a><ul class="tocSubUl"><li><a href="#kapittel-4-paragraf-1">§ 9.</a></li><li><a href="#kapittel-4-paragraf-2">§ 10.</a></li><li><a href="#kapittel-4-paragraf-3">§ 11.</a></li><li><a href="#kapittel-4-paragraf-4">§ 12.</a></li><li><a href="#kapittel-4-paragraf-5">§ 13.</a></li></ul></li><li><a href="#kapittel-5" data-child-interval="§§ 14 – 16">Kapittel 5. Kontroll mv.</a><ul class="tocSubUl"><li><a href="#kapittel-5-paragraf-1">§ 14.</a></li><li><a href="#kapittel-5-paragraf-2">§ 15.</a></li><li><a href="#kapittel-5-paragraf-3">§ 16.</a></li></ul></li><li><a href="#kapittel-6" data-child-interval="§§ 17 – 19">Kapittel 6. Andre føresegner</a><ul class="tocSubUl"><li><a href="#kapittel-6-paragraf-1">§ 17.</a></li><li><a href="#kapittel-6-paragraf-2">§ 18.</a></li><li><a href="#kapittel-6-paragraf-3">§ 19.</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/1999-12-22-1379" id="dokument"><h1>Forskrift om handelsverksemd med brukte eller kasserte ting mv.</h1><section class="section" data-name="kap1" id="kapittel-1" data-lovdata-URL="SF/forskrift/1999-12-22-1379/KAPITTEL_1"><h2>Kapittel 1. Verkeområdet mv.</h2><article class="legalArticle" data-lovdata-URL="SF/forskrift/1999-12-22-1379/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>.</h3><article class="legalP" id="kapittel-1-paragraf-1-ledd-1">Forskrifta gjeld for handel i næring med brukte og kasserte<ol class="defaultList" type="1"><li data-name="1." value="1"><article class="listArticle" id="kapittel-1-paragraf-1-ledd-1-punkt-1"><article class="legalP" id="kapittel-1-paragraf-1-ledd-1-punkt-1-ledd-1">varer av edelt metall,</article></article></li><li data-name="2." value="2"><article class="listArticle" id="kapittel-1-paragraf-1-ledd-1-punkt-2"><article class="legalP" id="kapittel-1-paragraf-1-ledd-1-punkt-2-ledd-1">edelsteinar og perler,</article></article></li><li data-name="3." value="3"><article class="listArticle" id="kapittel-1-paragraf-1-ledd-1-punkt-3"><article class="legalP" id="kapittel-1-paragraf-1-ledd-1-punkt-3-ledd-1">kulturgjenstandar,</article></article></li><li data-name="4." value="4"><article class="listArticle" id="kapittel-1-paragraf-1-ledd-1-punkt-4"><article class="legalP" id="kapittel-1-paragraf-1-ledd-1-punkt-4-ledd-1">kunstverk, samleobjekt og antikvitetar,</article></article></li><li data-name="5." value="5"><article class="listArticle" id="kapittel-1-paragraf-1-ledd-1-punkt-5"><article class="legalP" id="kapittel-1-paragraf-1-ledd-1-punkt-5-ledd-1">motorvogner og tilhengjarar til motorvogner.</article></article></li></ol><p class="leddfortsettelse">Forskrifta gjeld òg for utanlandske foretak som driv handel i Noreg når dei driv handel i næring etter <a href="lov/1999-12-22-105/§1">§ 1 i brukthandellova</a>.</p></article><article class="legalP" id="kapittel-1-paragraf-1-ledd-2">Nemninga handel omfattar sal, medrekna auksjonsverksemd, og oppkjøp med sikte på sal av brukte eller kasserte ting, både enkeltgjenstandar og vareparti. Nemninga handel omfattar òg formidling av slik verksemd, jf. <a href="lov/1999-12-22-105/§1">brukthandellova § 1</a> annet ledd.</article><article class="legalP" id="kapittel-1-paragraf-1-ledd-3">Nemninga handlande omfattar alle som har løyve etter <a href="forskrift/1999-12-22-1379/kap2">kapittel 2</a> i forskrifta eller som driv handel på vegner av løyveinnehavaren.</article><article class="changesToParent">Endra ved <a href="forskrift/2024-06-05-1000">forskrift 5 juni 2024 nr. 1000</a> (i kraft 1 juli 2024).</article></article><article class="legalArticle" data-lovdata-URL="SF/forskrift/1999-12-22-1379/§1a" data-name="§1a" id="kapittel-1-paragraf-2"><h3 class="legalArticleHeader"><span class="legalArticleValue">§ 1a</span>.</h3><article class="legalP" id="kapittel-1-paragraf-2-ledd-1">I <a href="lov/1999-12-22-105">brukthandellova</a> og i denne forskrift blir forstått med:<ol class="defaultList" type="1"><li data-name="1." value="1"><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1"><i>varer av edelt metall:</i> varer som definert i <a href="forskrift/2011-01-10-12/§1">forskrift 10. januar 2011 nr. 12 om varer av edelt metall mv. § 1</a>.</article></article></li><li data-name="2." value="2"><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1"><i>edelsteinar og perler:</i> verdifulle mineral og organiske materialar som brukast i smykkar og liknande eller egner seg for slik bruk på grunn av sin sjeldanheit, vakre utsjåande eller andre ettertrakta eigenskapar. I vurderinga av om ein gjenstand skal reknast som ein edelstein eller perle etter lova, må det i tvilstilfelle leggjast særleg vekt på gjenstandens verdi.</article></article></li><li data-name="3." value="3"><article class="listArticle" id="kapittel-1-paragraf-2-ledd-1-punkt-3"><article class="legalP" id="kapittel-1-paragraf-2-ledd-1-punkt-3-ledd-1"><i>kulturgjenstandar:</i> gjenstandar som definert i <a href="forskrift/2007-01-01-1/§2">forskrift 1. januar 2007 nr. 1 om utførsel og innførsel av kulturgjenstander § 2</a>. Omgrepet omfattar likevel ikkje fast eigedom.</article></article></li><li data-name="4." value="4"><article class="listArticle" id="kapittel-1-paragraf-2-ledd-1-punkt-4"><article class="legalP" id="kapittel-1-paragraf-2-ledd-1-punkt-4-ledd-1"><i>kunstverk:</i> varer som definert i <a href="forskrift/2009-12-15-1540/§1-3-2">merverdiavgiftsforskriften § 1-3-2</a>.</article></article></li><li data-name="5." value="5"><article class="listArticle" id="kapittel-1-paragraf-2-ledd-1-punkt-5"><article class="legalP" id="kapittel-1-paragraf-2-ledd-1-punkt-5-ledd-1"><i>samleobjekt:</i> varer som definert <a href="forskrift/2009-12-15-1540/§1-3-3">merverdiavgiftsforskriften § 1-3-3</a>.</article></article></li><li data-name="6." value="6"><article class="listArticle" id="kapittel-1-paragraf-2-ledd-1-punkt-6"><article class="legalP" id="kapittel-1-paragraf-2-ledd-1-punkt-6-ledd-1"><i>antikvitetar:</i> varer som definert i <a href="forskrift/2009-12-15-1540/§1-3-4">merverdiavgiftsforskriften § 1-3-4</a>.</article></article></li><li data-name="7." value="7"><article class="listArticle" id="kapittel-1-paragraf-2-ledd-1-punkt-7"><article class="legalP" id="kapittel-1-paragraf-2-ledd-1-punkt-7-ledd-1"><i>motorvogner:</i> motorvogner som definert <a href="lov/1965-06-18-4/§2/ledd/2">vegtrafikkloven § 2 andre</a> og <a href="lov/1965-06-18-4/§2/ledd/3">tredje ledd</a>.</article></article></li><li data-name="8." value="8"><article class="listArticle" id="kapittel-1-paragraf-2-ledd-1-punkt-8"><article class="legalP" id="kapittel-1-paragraf-2-ledd-1-punkt-8-ledd-1"><i>tilhengjarar til motorvogner:</i> tilhengjarar som definert i <ul class="defaultList"><li data-name="-" value=""><article class="listArticle" id="kapittel-1-paragraf-2-ledd-1-punkt-8-ledd-1-punkt-1"><article class="legalP" id="kapittel-1-paragraf-2-ledd-1-punkt-8-ledd-1-punkt-1-ledd-1"><a href="forskrift/1990-01-25-91/§1-1/nummer/1/bokstav/I">forskrift 25. januar 1990 nr 91 om krav til kjøretøy § 1-1 nr. 1 bokstav I</a>,</article></article></li><li data-name="-" value=""><article class="listArticle" id="kapittel-1-paragraf-2-ledd-1-punkt-8-ledd-1-punkt-2"><article class="legalP" id="kapittel-1-paragraf-2-ledd-1-punkt-8-ledd-1-punkt-2-ledd-1"><a href="forskrift/1994-10-04-918/§2-5/nummer/5">forskrift 4. oktober 1994 nr 918 om tekniske krav og godkjenning av kjøretøy deler og utstyr § 2-5 nr. 5</a>,</article></article></li><li data-name="-" value=""><article class="listArticle" id="kapittel-1-paragraf-2-ledd-1-punkt-8-ledd-1-punkt-3"><article class="legalP" id="kapittel-1-paragraf-2-ledd-1-punkt-8-ledd-1-punkt-3-ledd-1"><a href="forskrift/2022-06-28-1233/§1-5">forskrift 28. juni 2022 nr. 1233 om godkjenning av bil og tilhenger til bil (bilforskriften) § 1-5</a> og</article></article></li><li data-name="-" value=""><article class="listArticle" id="kapittel-1-paragraf-2-ledd-1-punkt-8-ledd-1-punkt-4"><article class="legalP" id="kapittel-1-paragraf-2-ledd-1-punkt-8-ledd-1-punkt-4-ledd-1"><a href="forskrift/2016-06-01-561/§4">forskrift 1. juni 2016 nr. 561 om godkjenning av traktor og tilhenger til traktor § 4</a>.</article></article></li></ul></article></article></li></ol></article><article class="changesToParent">Tilføyd ved <a href="forskrift/2024-06-05-1000">forskrift 5 juni 2024 nr. 1000</a> (i kraft 1 juli 2024).</article></article><article class="legalArticle" data-lovdata-URL="SF/forskrift/1999-12-22-1379/§2" data-name="§2" id="kapittel-1-paragraf-3"><h3 class="legalArticleHeader"><span class="legalArticleValue">§ 2</span>.</h3><article class="legalP" id="kapittel-1-paragraf-3-ledd-1">Forskrifta gjeld tilsvarande for den som til bruk i eiga verksemd kjøper eller byter til seg brukte platina-, gull-, og sølvvarer, edelsteinar, perler og smykker.</article><article class="legalP" id="kapittel-1-paragraf-3-ledd-2">Forskrifta gjeld tilsvarande for ting den handlande tek imot ved innløysing av pantelånsetlar.</article></article></section><section class="section" data-name="kap2" id="kapittel-2" data-lovdata-URL="SF/forskrift/1999-12-22-1379/KAPITTEL_2"><h2>Kapittel 2. Løyve</h2><article class="legalArticle" data-lovdata-URL="SF/forskrift/1999-12-22-1379/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>.</h3><article class="legalP" id="kapittel-2-paragraf-1-ledd-1">Søknad om løyve etter <a href="lov/1999-12-22-105">brukthandellova</a> i eitt politidistrikt skal sendast til og avgjerast av vedkomande politimeister. Skal det drivast handel i fleire politidistrikt, skal søknaden sendast til den politimeisteren der verksemda har sitt hovudkontor. Dei berørte politimeistrane skal uttale seg før løyve vert gitt. Politiet skal alltid sende kopi av brukthandelløyvet til den/dei aktuelle kommunane.</article><article class="legalP" id="kapittel-2-paragraf-1-ledd-2">Ved behandlinga av søknaden kan det leggjast vekt på tidlegare domfellingar eller bøteleggingar når dei kan gi grunn til å frykte for misbruk av løyvet. Domfelling eller bøtelegging for ran, tjuveri, heleri e.l. dei siste to åra, vil under alle omstende føre til avslag på søknad om løyve. Politiet vil kunne gi ei førehandsvurdering av vandelen til søkjaren.</article><article class="legalP" id="kapittel-2-paragraf-1-ledd-3">Skal ein annan enn løyveinnehavaren stå for handelen, må også han ha løyve frå politiet.</article><article class="legalP" id="kapittel-2-paragraf-1-ledd-4">Er søkjaren ein juridisk person, skal løyve gjevast til foretaket ved ein namngjeven person i leiinga. Politiet skal godkjenne denne personen.</article><article class="legalP" id="kapittel-2-paragraf-1-ledd-5">Ingen kan starte handel før han har løyve.</article><article class="changesToParent">Endra ved <a href="forskrift/2006-11-20-1269">forskrifter 20 nov 2006 nr. 1269</a> (i kraft 1 jan 2007), <a href="forskrift/2009-12-22-1813">22 des 2009 nr. 1813</a> (i kraft 28 des 2009).</article></article><article class="legalArticle" data-lovdata-URL="SF/forskrift/1999-12-22-1379/§3a" data-name="§3a" id="kapittel-2-paragraf-2"><h3 class="legalArticleHeader"><span class="legalArticleValue">§ 3a</span>. <span class="legalArticleTitle">Saksbehandlingsreglar til utfylling av tenestelova</span></h3><article class="legalP" id="kapittel-2-paragraf-2-ledd-1">For søknad om løyve etter <a href="lov/1999-12-22-105/§2">brukthandellova § 2</a>, jf. <a href="lov/1999-12-22-105/§3">§ 3</a> i brukthandelsforskrifta skal saksbehandlingsfristen, som nemnt i <a href="lov/2009-06-19-103/§11">tenestelova § 11</a> første ledd første punktum, være åtte veker.</article><article class="legalP" id="kapittel-2-paragraf-2-ledd-2"><a href="lov/2009-06-19-103/§11">Tenestelova § 11</a> andre ledd om at løyve vert rekna for gitt når saksbehandlingsfristen er gått ut, gjeld ikkje for søknad om løyve til å drive brukthandelsverksemd.</article><article class="changesToParent">Tilføyd ved <a href="forskrift/2009-12-22-1813">forskrift 22 des 2009 nr. 1813</a> (i kraft 28 des 2009).</article></article><article class="legalArticle" data-lovdata-URL="SF/forskrift/1999-12-22-1379/§4" data-name="§4" id="kapittel-2-paragraf-3"><h3 class="legalArticleHeader"><span class="legalArticleValue">§ 4</span>.</h3><article class="legalP" id="kapittel-2-paragraf-3-ledd-1">Søknad om løyve skal skrivast på eit eige skjema som ein får hjå politiet.</article><article class="changesToParent">Endra ved <a href="forskrift/2006-11-20-1269">forskrift 20 nov 2006 nr. 1269</a> (i kraft 1 jan 2007).</article></article><article class="legalArticle" data-lovdata-URL="SF/forskrift/1999-12-22-1379/§5" data-name="§5" id="kapittel-2-paragraf-4"><h3 class="legalArticleHeader"><span class="legalArticleValue">§ 5</span>.</h3><article class="legalP" id="kapittel-2-paragraf-4-ledd-1">Vedtak om å nekte eller trekkje attende løyve etter <a href="lov/1999-12-22-105/§2">brukthandellova § 2</a> andre ledd, kan klagast inn for Politidirektoratet.</article><article class="changesToParent">Endra ved <a href="forskrift/2001-09-24-1205">forskrift 24 sep 2001 nr. 1205</a> (i kraft 1 nov 2001).</article></article><article class="legalArticle" data-lovdata-URL="SF/forskrift/1999-12-22-1379/§6" data-name="§6" id="kapittel-2-paragraf-5"><h3 class="legalArticleHeader"><span class="legalArticleValue">§ 6</span>.</h3><article class="legalP" id="kapittel-2-paragraf-5-ledd-1">Eit løyve skal minst ha opplysningar om:<ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-5-ledd-1-punkt-1"><article class="legalP" id="kapittel-2-paragraf-5-ledd-1-punkt-1-ledd-1">Løyveinnehavaren sitt namn og privatadresse. Dersom det er ein juridisk person: namn og privatadresse for person som nemnt i <a href="forskrift/1999-12-22-1379/§3">§ 3</a> tredje ledd.</article></article></li><li data-li-identifier="-" data-name="-"><article class="listArticle" id="kapittel-2-paragraf-5-ledd-1-punkt-2"><article class="legalP" id="kapittel-2-paragraf-5-ledd-1-punkt-2-ledd-1">Namn og privatadresse på den som skal stå føre handelen når dette er ein annan enn løyveinnehavaren.</article></article></li><li data-li-identifier="-" data-name="-"><article class="listArticle" id="kapittel-2-paragraf-5-ledd-1-punkt-3"><article class="legalP" id="kapittel-2-paragraf-5-ledd-1-punkt-3-ledd-1">Adressa til alle forretnings- og oppbevaringsstader, jf. <a href="forskrift/1999-12-22-1379/kap3">kapittel 3</a>.</article></article></li><li data-li-identifier="-" data-name="-"><article class="listArticle" id="kapittel-2-paragraf-5-ledd-1-punkt-4"><article class="legalP" id="kapittel-2-paragraf-5-ledd-1-punkt-4-ledd-1">Dei hovudgrupper av ting løyvet gjeld for.</article></article></li><li data-li-identifier="-" data-name="-"><article class="listArticle" id="kapittel-2-paragraf-5-ledd-1-punkt-5"><article class="legalP" id="kapittel-2-paragraf-5-ledd-1-punkt-5-ledd-1">Politidistriktet løyvet gjeld for.</article></article></li></ul></article><article class="legalP" id="kapittel-2-paragraf-5-ledd-2">Eit løyve kan vere tidsavgrensa dersom politiet finn det formålstenleg.</article></article><article class="legalArticle" data-lovdata-URL="SF/forskrift/1999-12-22-1379/§7" data-name="§7" id="kapittel-2-paragraf-6"><h3 class="legalArticleHeader"><span class="legalArticleValue">§ 7</span>.</h3><article class="legalP" id="kapittel-2-paragraf-6-ledd-1">Endringar i opplysningar som tidlegare er meldt til politiet, f.eks. endringar i leiinga i eit føretak, skal meldast til politiet utan ugrunna opphald.</article><article class="changesToParent">Endra ved <a href="forskrift/2006-11-20-1269">forskrift 20 nov 2006 nr. 1269</a> (i kraft 1 jan 2007).</article></article></section><section class="section" data-name="kap3" id="kapittel-3" data-lovdata-URL="SF/forskrift/1999-12-22-1379/KAPITTEL_3"><h2>Kapittel 3. Forretningstad mv.</h2><article class="legalArticle" data-lovdata-URL="SF/forskrift/1999-12-22-1379/§8" data-name="§8" id="kapittel-3-paragraf-1"><h3 class="legalArticleHeader"><span class="legalArticleValue">§ 8</span>.</h3><article class="legalP" id="kapittel-3-paragraf-1-ledd-1">Handelen må berre drivast frå stader eller rom som er godkjende av politiet. Tilsvarande gjeld for oppbevaringsstader og liknande. <a href="forskrift/1999-12-22-1379/§3">§ 3</a> første ledd og <a href="forskrift/1999-12-22-1379/§5">§ 5</a> gjeld tilsvarande.</article><article class="legalP" id="kapittel-3-paragraf-1-ledd-2">Løyve frå politiet til handel på stader eller rom etter første ledd fritek ikkje løyveinnehavaren frå å innhente nødvendige løyve eller liknande frå andre styresmakter.</article></article></section><section class="section" data-name="kap4" id="kapittel-4" data-lovdata-URL="SF/forskrift/1999-12-22-1379/KAPITTEL_4"><h2>Kapittel 4. Handel mv.</h2><article class="legalArticle" data-lovdata-URL="SF/forskrift/1999-12-22-1379/§9" data-name="§9" id="kapittel-4-paragraf-1"><h3 class="legalArticleHeader"><span class="legalArticleValue">§ 9</span>.</h3><article class="legalP" id="kapittel-4-paragraf-1-ledd-1">Den handlande skal til ei kvar tid utvise størst mogleg aktsemd.</article><article class="legalP" id="kapittel-4-paragraf-1-ledd-2">Seljarar skal på ein tilfredstillande måte godtgjere identiteten sin, jf. <a href="forskrift/1999-12-22-1379/§10">§ 10</a> tredje ledd bokstav d.</article><article class="legalP" id="kapittel-4-paragraf-1-ledd-3">Den handlande må ikkje ta imot ting frå personar under 18 år.</article><article class="changesToParent">Endra ved <a href="forskrift/2006-11-20-1269">forskrift 20 nov 2006 nr. 1269</a> (i kraft 1 jan 2007).</article></article><article class="legalArticle" data-lovdata-URL="SF/forskrift/1999-12-22-1379/§10" data-name="§10" id="kapittel-4-paragraf-2"><h3 class="legalArticleHeader"><span class="legalArticleValue">§ 10</span>.</h3><article class="legalP" id="kapittel-4-paragraf-2-ledd-1">Den handlande skal føre protokoll godkjent av politiet, over alle mottekne ting. Dette gjeld anten tingen er motteken mot vederlag eller ikkje.</article><article class="legalP" id="kapittel-4-paragraf-2-ledd-2">Protokollen skal førast kronologisk og skal til ei kvar tid vere à jour. Mottekne ting skal straks påførast eit nummer, med tilsvarande nummer i protokollen.</article><article class="legalP" id="kapittel-4-paragraf-2-ledd-3">I protokollen skal det vere særskilde rubrikkar for<ol class="defaultList" type="a"><li data-name="a." value="1"><article class="listArticle" id="kapittel-4-paragraf-2-ledd-3-punkt-1"><article class="legalP" id="kapittel-4-paragraf-2-ledd-3-punkt-1-ledd-1">nummer på tingen</article></article></li><li data-name="b." value="2"><article class="listArticle" id="kapittel-4-paragraf-2-ledd-3-punkt-2"><article class="legalP" id="kapittel-4-paragraf-2-ledd-3-punkt-2-ledd-1">dato for når tid tingen er motteken</article></article></li><li data-name="c." value="3"><article class="listArticle" id="kapittel-4-paragraf-2-ledd-3-punkt-3"><article class="legalP" id="kapittel-4-paragraf-2-ledd-3-punkt-3-ledd-1">tydeleg merking og forklaring av tingen (medrekna eventuelt identifikasjonsnummer), og kor mange, storleik, mengd og vekt</article></article></li><li data-name="d." value="4"><article class="listArticle" id="kapittel-4-paragraf-2-ledd-3-punkt-4"><article class="legalP" id="kapittel-4-paragraf-2-ledd-3-punkt-4-ledd-1">namn og adresse til den personen tingen er motteken frå, og rubrikk for å føre inn kva for legitimasjon som er framvist og merknad om at denne er funnen i orden, jf. <a href="forskrift/1999-12-22-1379/§9">§ 9</a> andre ledd.</article></article></li></ol></article><article class="legalP" id="kapittel-4-paragraf-2-ledd-4">Politiet kan gjere unntak frå føresegnene i første, andre og tredje ledd.</article><article class="legalP" id="kapittel-4-paragraf-2-ledd-5">Politiet kan vidare påleggje bestemte handlande, blant anna handlande som driv handel med visse typar av ting, å ta inn i protokollen opplysningar også om salet (dato, kjøparen sitt namn og adresse, innkjøpspris, omkostningar ved utbetring og salspris, og at kjøpars legitimasjon er lagt fram og funnen i orden).</article><article class="changesToParent">Endra ved <a href="forskrift/2006-11-20-1269">forskrift 20 nov 2006 nr. 1269</a> (i kraft 1 jan 2007).</article></article><article class="legalArticle" data-lovdata-URL="SF/forskrift/1999-12-22-1379/§11" data-name="§11" id="kapittel-4-paragraf-3"><h3 class="legalArticleHeader"><span class="legalArticleValue">§ 11</span>.</h3><article class="legalP" id="kapittel-4-paragraf-3-ledd-1">Ting som handelen omfattar må ikkje oppbevarast utanfor stader nemnt i <a href="forskrift/1999-12-22-1379/§8">§ 8</a> første ledd. Dei må heller ikkje øydeleggjast, omarbeidast eller seljast før det har gått 14 dagar etter mottak.</article><article class="legalP" id="kapittel-4-paragraf-3-ledd-2">Første ledd gjeld ikkje dersom tingen vert overdratt til ein annan handlande som har løyve etter <a href="forskrift/1999-12-22-1379/§3">§ 3</a>, men reglane vil då gjelde for denne.</article><article class="legalP" id="kapittel-4-paragraf-3-ledd-3">Politiet kan gjere unntak frå krava i første ledd.</article></article><article class="legalArticle" data-lovdata-URL="SF/forskrift/1999-12-22-1379/§12" data-name="§12" id="kapittel-4-paragraf-4"><h3 class="legalArticleHeader"><span class="legalArticleValue">§ 12</span>.</h3><article class="legalP" id="kapittel-4-paragraf-4-ledd-1"><a href="forskrift/1999-12-22-1379/§10">§§ 10</a> – <a href="forskrift/1999-12-22-1379/§11">11</a> gjeld ikkje:<ol class="defaultList" type="a"><li data-name="a." value="1"><article class="listArticle" id="kapittel-4-paragraf-4-ledd-1-punkt-1"><article class="legalP" id="kapittel-4-paragraf-4-ledd-1-punkt-1-ledd-1">handel med motorvogner som er registreringspliktige etter <a href="lov/1965-06-18-4/§15">lov 18. juni 1965 nr. 4 (vegtrafikklova) § 15</a></article></article></li><li data-name="b." value="2"><article class="listArticle" id="kapittel-4-paragraf-4-ledd-1-punkt-2"><article class="legalP" id="kapittel-4-paragraf-4-ledd-1-punkt-2-ledd-1">mottak, kjøp og sal av gjenstandar meint for industriell destruksjon og/eller gjenvinning med unnatak av edle metall, bl.a. platina, sølv og gull.</article></article></li></ol></article><article class="changesToParent">Endra ved <a href="forskrift/2006-11-20-1269">forskrift 20 nov 2006 nr. 1269</a> (i kraft 1 jan 2007).</article></article><article class="legalArticle" data-lovdata-URL="SF/forskrift/1999-12-22-1379/§13" data-name="§13" id="kapittel-4-paragraf-5"><h3 class="legalArticleHeader"><span class="legalArticleValue">§ 13</span>.</h3><article class="legalP" id="kapittel-4-paragraf-5-ledd-1">Protokollen skal oppbevarast i ti år frå det tidspunkt opplysningane om tingen vart ført inn.</article></article></section><section class="section" data-name="kap5" id="kapittel-5" data-lovdata-URL="SF/forskrift/1999-12-22-1379/KAPITTEL_5"><h2>Kapittel 5. Kontroll mv.</h2><article class="legalArticle" data-lovdata-URL="SF/forskrift/1999-12-22-1379/§14" data-name="§14" id="kapittel-5-paragraf-1"><h3 class="legalArticleHeader"><span class="legalArticleValue">§ 14</span>.</h3><article class="legalP" id="kapittel-5-paragraf-1-ledd-1">Politiet fører tilsyn med at føresegnene i forskrifta vert haldne.</article><article class="legalP" id="kapittel-5-paragraf-1-ledd-2">Politiet kan til ei kvar tid kontrollere forretnings- og oppbevaringsstaden. Dette gjeld òg kontor, bakrom eller liknande som ligg i tilknyting til forretnings- og oppbevaringsstaden.</article><article class="legalP" id="kapittel-5-paragraf-1-ledd-3">Handlande pliktar etter oppmoding å vise politiet protokollen og dei tinga som han rår over på stader som nemnt i andre ledd.</article></article><article class="legalArticle" data-lovdata-URL="SF/forskrift/1999-12-22-1379/§15" data-name="§15" id="kapittel-5-paragraf-2"><h3 class="legalArticleHeader"><span class="legalArticleValue">§ 15</span>.</h3><article class="legalP" id="kapittel-5-paragraf-2-ledd-1">Dersom ein handlande får mistanke om at den som tilbyr ting for sal har fått tingen i hende ulovleg eller av andre grunnar ikkje har rett til å avhende denne, skal han straks melde frå til politiet.</article></article><article class="legalArticle" data-lovdata-URL="SF/forskrift/1999-12-22-1379/§16" data-name="§16" id="kapittel-5-paragraf-3"><h3 class="legalArticleHeader"><span class="legalArticleValue">§ 16</span>.</h3><article class="legalP" id="kapittel-5-paragraf-3-ledd-1">Politiet kan, når dei finn det formålstenleg, bestemme at ein handlande skal melde frå når han tek imot visse typar av ting, for eksempel ved å påleggje dei å sende inn oversiktslister eller liknande. Arrangørar av antikk- og samlarmesser, bruktmarknader og liknande plikter å sende liste over påmelde deltakarar til politiet samtidig med melding eller søknad om arrangementet etter <a href="lov/1995-08-04-53">politilova</a>.</article><article class="changesToParent">Endra ved <a href="forskrift/2006-11-20-1269">forskrift 20 nov 2006 nr. 1269</a> (i kraft 1 jan 2007).</article></article></section><section class="section" data-name="kap6" id="kapittel-6" data-lovdata-URL="SF/forskrift/1999-12-22-1379/KAPITTEL_6"><h2>Kapittel 6. Andre føresegner</h2><article class="legalArticle" data-lovdata-URL="SF/forskrift/1999-12-22-1379/§17" data-name="§17" id="kapittel-6-paragraf-1"><h3 class="legalArticleHeader"><span class="legalArticleValue">§ 17</span>.</h3><article class="legalP" id="kapittel-6-paragraf-1-ledd-1">Nærings- og handelsdepartementet kan gi nærare reglar om handel som skal foregå i særskilde omsetningsformer og for handel med særskilde typar av ting.</article></article><article class="legalArticle" data-lovdata-URL="SF/forskrift/1999-12-22-1379/§18" data-name="§18" id="kapittel-6-paragraf-2"><h3 class="legalArticleHeader"><span class="legalArticleValue">§ 18</span>.</h3><article class="legalP" id="kapittel-6-paragraf-2-ledd-1">Brot på forskrifta vert straffa etter <a href="lov/1999-12-22-105/§5">brukthandellova § 5</a>.</article></article><article class="legalArticle" data-lovdata-URL="SF/forskrift/1999-12-22-1379/§19" data-name="§19" id="kapittel-6-paragraf-3"><h3 class="legalArticleHeader"><span class="legalArticleValue">§ 19</span>.</h3><article class="legalP" id="kapittel-6-paragraf-3-ledd-1">Forskrifta trer i kraft frå 1. januar 2000. Frå same tidspunkt vert <a href="forskrift/1989-04-28-290">forskrift av 28. april 1989 nr. 290</a> om handel med brukte eller kasserte ting m.v. oppheva.</article></article></section></main></body></html>