<!DOCTYPE html><html lang="no"><head><title>Forskrift om tilskudd til informasjonstiltak ved valg til Stortinget, Sametinget, fylkesting og kommunestyrer</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-10-13-2034</dd><dt class="dokid">DokumentID</dt><dd class="dokid">SF/forskrift/2020-10-13-2034</dd><dt class="ministry">Departement</dt><dd class="ministry"><ul><li>Kommunal- og distriktsdepartementet</li></ul></dd><dt class="subunit">Etat</dt><dd class="subunit"><ul><li>Kommunalavdelingen</li></ul></dd><dt class="dateInForce">I kraft fra</dt><dd class="dateInForce">2020-10-13</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2020-10-14 11:30</dd><dt class="titleShort">Korttittel</dt><dd class="titleShort">Forskrift om tilskudd til informasjonstiltak ved valg til Stortinget, Sametinget, fylkesting og kommunestyrer</dd><dt class="title">Tittel</dt><dd class="title">Forskrift om tilskudd til informasjonstiltak ved valg til Stortinget, Sametinget, fylkesting og kommunestyrer</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kommunal- og moderniseringsdepartementet 13. oktober 2020 til oppfølging av Stortingets budsjettvedtak kap. 578 post 70.</dd><dt class="refid">RefID</dt><dd class="refid">forskrift/2020-10-13-2034</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om tilskudd til informasjonstiltak ved valg til Stortinget, Sametinget, fylkesting og kommunestyrer</a><ul class="tocSubUl"><li><a href="#paragraf-1">§ 1. Formålet med tilskuddsordningen</a></li><li><a href="#paragraf-2">§ 2. Hvem som kan gis tilskudd og hva det kan gis tilskudd til</a></li><li><a href="#paragraf-3">§ 3. Krav til søknaden</a></li><li><a href="#paragraf-4">§ 4. Valgdirektoratets rett til å kreve ytterligere opplysninger</a></li><li><a href="#paragraf-5">§ 5. Hvordan søknadene blir vurdert</a></li><li><a href="#paragraf-6">§ 6. Hvordan tilskuddsbeløpet beregnes og utbetales</a></li><li><a href="#paragraf-7">§ 7. Vilkår for bruk av tilskuddet</a></li><li><a href="#paragraf-8">§ 8. Rapporteringsplikt</a></li><li><a href="#paragraf-9">§ 9. Adgang til å kontrollere at vilkårene for tilskudd er oppfylt</a></li><li><a href="#paragraf-10">§ 10. Uriktige opplysninger og mislighold</a></li><li><a href="#paragraf-11">§ 11. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2020-10-13-2034" id="dokument"><h1>Forskrift om tilskudd til informasjonstiltak ved valg til Stortinget, Sametinget, fylkesting og kommunestyrer</h1><article class="legalArticle" data-lovdata-URL="SF/forskrift/2020-10-13-2034/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formålet med tilskuddsordningen</span></h2><article class="legalP" id="paragraf-1-ledd-1">Tilskuddet skal bidra til å<ol class="defaultList" type="a"><li data-name="a." value="1"><article class="listArticle" id="paragraf-1-ledd-1-punkt-1"><article class="legalP" id="paragraf-1-ledd-1-punkt-1-ledd-1">øke stemmeberettigedes kunnskap om stortingsvalg, sametingsvalg og kommunestyre- og fylkestingsvalg</article></article></li><li data-name="b." value="2"><article class="listArticle" id="paragraf-1-ledd-1-punkt-2"><article class="legalP" id="paragraf-1-ledd-1-punkt-2-ledd-1">øke valgdeltakelsen</article></article></li><li data-name="c." value="3"><article class="listArticle" id="paragraf-1-ledd-1-punkt-3"><article class="legalP" id="paragraf-1-ledd-1-punkt-3-ledd-1">støtte tiltak rettet mot stemmeberettigede med lav valgdeltakelse, som unge velgere, velgere med innvandrerbakgrunn og velgere med behov for særskilt informasjon.</article></article></li></ol></article></article><article class="legalArticle" data-lovdata-URL="SF/forskrift/2020-10-13-2034/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Hvem som kan gis tilskudd og hva det kan gis tilskudd til</span></h2><article class="legalP" id="paragraf-2-ledd-1">Det kan gis tilskudd til organisasjoner registrert i Enhetsregisteret, men ikke til politiske partier. Frivillige organisasjoner må i tillegg være registrert i Frivillighetsregisteret.</article><article class="legalP" id="paragraf-2-ledd-2">Det kan gis tilskudd til partipolitisk nøytrale informasjonstiltak som er egnet til å oppfylle formålet i <a href="forskrift/2020-10-13-2034/§1">§ 1</a>, som for eksempel<ol class="defaultList" type="a"><li data-name="a." value="1"><article class="listArticle" id="paragraf-2-ledd-2-punkt-1"><article class="legalP" id="paragraf-2-ledd-2-punkt-1-ledd-1">konferanser</article></article></li><li data-name="b." value="2"><article class="listArticle" id="paragraf-2-ledd-2-punkt-2"><article class="legalP" id="paragraf-2-ledd-2-punkt-2-ledd-1">kampanjer</article></article></li><li data-name="c." value="3"><article class="listArticle" id="paragraf-2-ledd-2-punkt-3"><article class="legalP" id="paragraf-2-ledd-2-punkt-3-ledd-1">internettsider</article></article></li><li data-name="d." value="4"><article class="listArticle" id="paragraf-2-ledd-2-punkt-4"><article class="legalP" id="paragraf-2-ledd-2-punkt-4-ledd-1">produksjon og distribusjon av trykksaker</article></article></li><li data-name="e." value="5"><article class="listArticle" id="paragraf-2-ledd-2-punkt-5"><article class="legalP" id="paragraf-2-ledd-2-punkt-5-ledd-1">audovisuelle produksjoner</article></article></li><li data-name="f." value="6"><article class="listArticle" id="paragraf-2-ledd-2-punkt-6"><article class="legalP" id="paragraf-2-ledd-2-punkt-6-ledd-1">kulturtiltak</article></article></li><li data-name="g." value="7"><article class="listArticle" id="paragraf-2-ledd-2-punkt-7"><article class="legalP" id="paragraf-2-ledd-2-punkt-7-ledd-1">nettverksarbeid.</article></article></li></ol></article></article><article class="legalArticle" data-lovdata-URL="SF/forskrift/2020-10-13-2034/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Krav til søknaden</span></h2><article class="legalP" id="paragraf-3-ledd-1">Søker skal benytte elektronisk søknadsskjema som finnes på Valgdirektoratets nettsider. Søknaden skal sendes inn innen 15. november året før det gjennomføres valg.</article><article class="legalP" id="paragraf-3-ledd-2">Søknaden skal<ol class="defaultList" type="a"><li data-name="a." value="1"><article class="listArticle" id="paragraf-3-ledd-2-punkt-1"><article class="legalP" id="paragraf-3-ledd-2-punkt-1-ledd-1">oppgi organisasjonens navn, adresse, organisasjonsnummer, telefonnummer, e-postadresse, kontonummer og kontaktperson for søknaden</article></article></li><li data-name="b." value="2"><article class="listArticle" id="paragraf-3-ledd-2-punkt-2"><article class="legalP" id="paragraf-3-ledd-2-punkt-2-ledd-1">angi hva søkeren vil oppnå med tiltaket og forventet resultat</article></article></li><li data-name="c." value="3"><article class="listArticle" id="paragraf-3-ledd-2-punkt-3"><article class="legalP" id="paragraf-3-ledd-2-punkt-3-ledd-1">angi hvem tiltaket rettes mot og det geografiske området for tiltaket</article></article></li><li data-name="d." value="4"><article class="listArticle" id="paragraf-3-ledd-2-punkt-4"><article class="legalP" id="paragraf-3-ledd-2-punkt-4-ledd-1">beskrive hvilke tiltak og aktiviteter det søkes midler for å gjennomføre</article></article></li><li data-name="e." value="5"><article class="listArticle" id="paragraf-3-ledd-2-punkt-5"><article class="legalP" id="paragraf-3-ledd-2-punkt-5-ledd-1">angi en plan for gjennomføringen av tiltaket med virkemidler og tidsrammer</article></article></li><li data-name="f." value="6"><article class="listArticle" id="paragraf-3-ledd-2-punkt-6"><article class="legalP" id="paragraf-3-ledd-2-punkt-6-ledd-1">angi beløp det søkes om</article></article></li><li data-name="g." value="7"><article class="listArticle" id="paragraf-3-ledd-2-punkt-7"><article class="legalP" id="paragraf-3-ledd-2-punkt-7-ledd-1">oppgi søkerens egenandel</article></article></li><li data-name="h." value="8"><article class="listArticle" id="paragraf-3-ledd-2-punkt-8"><article class="legalP" id="paragraf-3-ledd-2-punkt-8-ledd-1">oppgi beløp søkeren har søkt om fra andre offentlige myndigheter eller fra andre finansieringskilder</article></article></li><li data-name="i." value="9"><article class="listArticle" id="paragraf-3-ledd-2-punkt-9"><article class="legalP" id="paragraf-3-ledd-2-punkt-9-ledd-1">inneholde budsjett for tiltaket og aktivitetsplan som viser når kostnadene oppstår.</article></article></li></ol></article></article><article class="legalArticle" data-lovdata-URL="SF/forskrift/2020-10-13-2034/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Valgdirektoratets rett til å kreve ytterligere opplysninger</span></h2><article class="legalP" id="paragraf-4-ledd-1">Dersom det er nødvendig for å vurdere søknaden, kan Valgdirektoratet kreve at søkeren gir andre opplysninger i tillegg til opplysningene i søknaden.</article></article><article class="legalArticle" data-lovdata-URL="SF/forskrift/2020-10-13-2034/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Hvordan søknadene blir vurdert</span></h2><article class="legalP" id="paragraf-5-ledd-1">Valgdirektoratet tildeler tilskudd etter en skjønnsmessig vurdering av i hvilken grad tiltaket bidrar til å oppfylle formålet med tilskuddsordningen. I vurderingen av søknadene skal det særlig legges vekt på<ol class="defaultList" type="a"><li data-name="a." value="1"><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">om tiltaket er rettet mot unge velgere, innvandrere og velgere med behov for særskilt tilrettelagt informasjon</article></article></li><li data-name="b." value="2"><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">antallet søkeren når ut til gjennom sine aktiviteter</article></article></li><li data-name="c." value="3"><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">om kostnadene står i et rimelig forhold til formålet og den antatte effekten av tiltaket</article></article></li><li data-name="d." value="4"><article class="listArticle" id="paragraf-5-ledd-1-punkt-4"><article class="legalP" id="paragraf-5-ledd-1-punkt-4-ledd-1">tidligere relevant erfaring med tilsvarende tiltak</article></article></li><li data-name="e." value="5"><article class="listArticle" id="paragraf-5-ledd-1-punkt-5"><article class="legalP" id="paragraf-5-ledd-1-punkt-5-ledd-1">spredning når det gjelder tema for informasjonstiltaket, geografisk område og hvem tiltaket er rettet mot.</article></article></li></ol></article></article><article class="legalArticle" data-lovdata-URL="SF/forskrift/2020-10-13-2034/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Hvordan tilskuddsbeløpet beregnes og utbetales</span></h2><article class="legalP" id="paragraf-6-ledd-1">Beregningen av tilskudd til den enkelte organisasjonen fastsettes ut fra størrelsen på tilskuddsposten og en samlet skjønnsmessig vurdering.</article><article class="legalP" id="paragraf-6-ledd-2">Tilskuddet utbetales til mottaker i tråd med tiltakets aktivitetsplan og budsjett som opplyst i søknaden.</article></article><article class="legalArticle" data-lovdata-URL="SF/forskrift/2020-10-13-2034/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Vilkår for bruk av tilskuddet</span></h2><article class="legalP" id="paragraf-7-ledd-1">Ved tilskudd på under 100&#xa0;000 kr kan inntil fem prosent av tilskuddet benyttes til lønnsutgifter, og ved tilskudd på over 100&#xa0;000 kr kan inntil 20 prosent benyttes til lønnsutgifter. Tilskuddet skal ellers ikke benyttes til ordinære driftsutgifter.</article><article class="legalP" id="paragraf-7-ledd-2">Tilskuddet skal benyttes det året det er gitt for. Dersom en organisasjon ikke har benyttet hele tilskuddet innen 30. november i valgåret, kan Valgdirektoratet kreve de ubenyttede midlene tilbakebetalt.</article></article><article class="legalArticle" data-lovdata-URL="SF/forskrift/2020-10-13-2034/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Rapporteringsplikt</span></h2><article class="legalP" id="paragraf-8-ledd-1">Tilskuddsmottaker skal innen 30. november i valgåret rapportere til Valgdirektoratet om hvordan tiltaket har bidratt til å fremme formålet med tilskuddet og hvordan tiltaket har nådd målgruppen, herunder oppgi antall personer tiltaket har nådd. Tilskuddsmottaker skal samtidig levere prosjektregnskap ved å fylle ut Valgdirektoratets elektroniske rapporteringsskjema.</article><article class="legalP" id="paragraf-8-ledd-2">Tilskuddsmottaker skal innen 30. juni året etter valgåret levere revisorbekreftet regnskap dersom det tildelte tilskuddet utgjør 100&#xa0;000 kr eller mer.</article></article><article class="legalArticle" data-lovdata-URL="SF/forskrift/2020-10-13-2034/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Adgang til å kontrollere at vilkårene for tilskudd er oppfylt</span></h2><article class="legalP" id="paragraf-9-ledd-1">Valgdirektoratet kan kontrollere at midlene blir benyttet etter forutsetningene i denne forskriften og vilkårene i tilskuddsvedtaket ved.<ol class="defaultList" type="a"><li data-name="a." value="1"><article class="listArticle" id="paragraf-9-ledd-1-punkt-1"><article class="legalP" id="paragraf-9-ledd-1-punkt-1-ledd-1">å kreve opplysninger og dokumentasjon som er nødvendig for kontrollen</article></article></li><li data-name="b." value="2"><article class="listArticle" id="paragraf-9-ledd-1-punkt-2"><article class="legalP" id="paragraf-9-ledd-1-punkt-2-ledd-1">innhente opplysninger fra andre myndigheter som har adgang til å utlevere opplysningene</article></article></li><li data-name="c." value="3"><article class="listArticle" id="paragraf-9-ledd-1-punkt-3"><article class="legalP" id="paragraf-9-ledd-1-punkt-3-ledd-1">stedlig besøk i forbindelse med bokettersyn hos organisasjonen som mottar tilskudd for tiltaket.</article></article></li></ol></article><article class="legalP" id="paragraf-9-ledd-2">Tilskuddsmottaker skal på forespørsel legge fram nødvendige opplysninger, og bidra til å gjøre kontrollarbeidet mulig.</article></article><article class="legalArticle" data-lovdata-URL="SF/forskrift/2020-10-13-2034/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Uriktige opplysninger og mislighold</span></h2><article class="legalP" id="paragraf-10-ledd-1">Valgdirektoratet kan kreve at organisasjonen helt eller delvis tilbakebetaler utbetalt tilskudd dersom:<ol class="defaultList" type="a"><li data-name="a." value="1"><article class="listArticle" id="paragraf-10-ledd-1-punkt-1"><article class="legalP" id="paragraf-10-ledd-1-punkt-1-ledd-1">tilskuddet ikke blir brukt i tråd med forutsetningene i denne forskriften eller vilkårene fastsatt i tilskuddsvedtaket</article></article></li><li data-name="b." value="2"><article class="listArticle" id="paragraf-10-ledd-1-punkt-2"><article class="legalP" id="paragraf-10-ledd-1-punkt-2-ledd-1">tildeling av tilskuddet bygger på uriktige opplysninger fra søker</article></article></li><li data-name="c." value="3"><article class="listArticle" id="paragraf-10-ledd-1-punkt-3"><article class="legalP" id="paragraf-10-ledd-1-punkt-3-ledd-1">tilskuddsmottaker ikke har levert regnskap og rapport innen fastsatt frist</article></article></li><li data-name="d." value="4"><article class="listArticle" id="paragraf-10-ledd-1-punkt-4"><article class="legalP" id="paragraf-10-ledd-1-punkt-4-ledd-1">regnskap og rapport ikke gir tilstrekkelig informasjon for å vurdere om kravene i forskriften og tilskuddsvedtaket er oppfylt.</article></article></li></ol></article><article class="legalP" id="paragraf-10-ledd-2">Valgdirektoratet kan i tilfeller som nevnt i første ledd hvor innvilget tilskudd ikke er utbetalt, stoppe videre utbetalinger.</article></article><article class="legalArticle" data-lovdata-URL="SF/forskrift/2020-10-13-2034/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse</span></h2><article class="legalP" id="paragraf-11-ledd-1">Forskriften trer i kraft straks.</article></article></main></body></html>