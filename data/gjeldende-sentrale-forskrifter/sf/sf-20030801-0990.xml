<!DOCTYPE html><html lang="no"><head><title>Forskrift om domenenavn under norske landkodetoppdomener (domeneforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-08-01-990</dd><dt class="dokid">DokumentID</dt><dd class="dokid">SF/forskrift/2003-08-01-990</dd><dt class="ministry">Departement</dt><dd class="ministry"><ul><li>Digitaliserings- og forvaltningsdepartementet</li></ul></dd><dt class="subunit">Etat</dt><dd class="subunit"><ul><li>Avdeling for digitaliseringspolitikk</li></ul></dd><dt class="publishedIn">Publisert i</dt><dd class="publishedIn">I 2003 hefte 11</dd><dt class="dateInForce">I kraft fra</dt><dd class="dateInForce">2003-10-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2019-05-03</dd><dt class="lastChangedBy">Sist endret ved</dt><dd class="lastChangedBy"><a href="forskrift/2019-05-03-560">forskrift/2019-05-03-560</a></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/2003-07-04-83/§7-1">lov/2003-07-04-83/§7-1</a></li><li><a href="lov/2003-07-04-83/§10-1">lov/2003-07-04-83/§10-1</a></li><li><a href="lov/2024-12-13-76/§18-2">lov/2024-12-13-76/§18-2</a></li></ul></dd><dt class="dateOfPublication">Kunngjort</dt><dd class="dateOfPublication">2003-08-01</dd><dt class="lastupdated">Rettet</dt><dd class="lastupdated">2025-05-20 (hjemmel)</dd><dt class="titleShort">Korttittel</dt><dd class="titleShort">Domeneforskriften</dd><dt class="title">Tittel</dt><dd class="title">Forskrift om domenenavn under norske landkodetoppdomener (domeneforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved Kronprinsreg.res. 1. august 2003 med hjemmel i <a href="lov/2003-07-04-83">lov av 4. juli 2003 nr. 83</a> om elektronisk kommunikasjon (ekomloven) <a href="lov/2003-07-04-83/§7-1">§ 7-1</a> og <a href="lov/2003-07-04-83/§10-1">§ 10-1</a> annet ledd. Fremmet av Samferdselsdepartementet. <br /> <strong>Tilføyd hjemmel:</strong> <a href="lov/2024-12-13-76/§18-2">Lov 13. desember 2024 nr. 76 om elektronisk kommunikasjon (ekomloven) § 18-2</a>. <br /><strong>Endret</strong> ved <a href="forskrift/2019-05-03-560">forskrift 3 mai 2019 nr. 560</a> (departementsendring). <br /><strong>Rettet</strong> 04.01.2024 (departementstilhørighet), 20.05.2025 (hjemmel).</dd><dt class="refid">RefID</dt><dd class="refid">forskrift/2003-08-01-990</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om domenenavn under norske landkodetoppdomener (domeneforskriften)</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Definisjoner</a></li><li><a href="#paragraf-3">§ 3. Regler for tildeling av domenenavn</a></li><li><a href="#paragraf-4">§ 4. Egenerklæring</a></li><li><a href="#paragraf-5">§ 5. Registrarer</a></li><li><a href="#paragraf-6">§ 6. Sikkerhetskopi</a></li><li><a href="#paragraf-7">§ 7. Klageordninger</a></li><li><a href="#paragraf-8">§ 8. Klagefrist</a></li><li><a href="#paragraf-9">§ 9. Tilsyn og kontroll</a></li><li><a href="#paragraf-10">§ 10. Avvikling</a></li><li><a href="#paragraf-11">§ 11. Dispensasjon</a></li><li><a href="#paragraf-12">§ 12. Sanksjoner</a></li><li><a href="#paragraf-13">§ 13. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2003-08-01-990" id="dokument"><h1>Forskrift om domenenavn under norske landkodetoppdomener (domeneforskriften)</h1><article class="legalArticle" data-lovdata-URL="SF/forskrift/2003-08-01-990/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med denne forskriften er å fastlegge offentligrettslige rammebetingelser for virksomhet som tildeler domenenavn under norske landkodetoppdomener.</article></article><article class="legalArticle" data-lovdata-URL="SF/forskrift/2003-08-01-990/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1">I denne forskrift menes med:<ol class="defaultList" type="a"><li data-name="a." value="1"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1"><i>landkodetoppdomene:</i> det øverste domenet i hierarkiet i det globale domenenavnsystemet i henhold til 2-bokstavkoder under ISO 3166-1 standarden,</article></article></li><li data-name="b." value="2"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1"><i>registerenhet:</i> ethvert foretak som i henhold til overenskomst med den internasjonale forvalter av toppdomener, har rett til å fordele domenenavn under norske landkodetoppdomener,</article></article></li><li data-name="c." value="3"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1"><i>registrar:</i> en virksomhet som har inngått avtale med en registerenhet om adgang til å sende inn søknader og endringsmeldinger til registerenheten på vegne av søkere/innehavere av domenenavn under de norske landkodetoppdomenene,</article></article></li><li data-name="d." value="4"><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1"><i>Domeneklagenemnda:</i> en klagenemnd for domenenavn under de norske landkodetoppdomenene,</article></article></li><li data-name="e." value="5"><article class="listArticle" id="paragraf-2-ledd-1-punkt-5"><article class="legalP" id="paragraf-2-ledd-1-punkt-5-ledd-1"><i>registreringsdata:</i> data om søker og søkers virksomhet som avkreves i forbindelse med søknad og endringsmeldinger.</article></article></li></ol></article></article><article class="legalArticle" data-lovdata-URL="SF/forskrift/2003-08-01-990/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Regler for tildeling av domenenavn</span></h2><article class="legalP" id="paragraf-3-ledd-1">Hvert norske landkodetoppdomene administreres av kun én registerenhet som fastsetter regler for tildeling av domenenavn (navnepolitikk) for dette landkodetoppdomenet. Registerenheten utøver ikke forvaltningsmyndighet og tildelingen skjer etter privatrettslige regler.</article><article class="legalP" id="paragraf-3-ledd-2">Tildelingsreglene skal være offentlig tilgjengelig og som et minimum utformes slik at de:<ol class="defaultList" type="a"><li data-name="a." value="1"><article class="listArticle" id="paragraf-3-ledd-2-punkt-1"><article class="legalP" id="paragraf-3-ledd-2-punkt-1-ledd-1">sikrer kostnadseffektivitet,</article></article></li><li data-name="b." value="2"><article class="listArticle" id="paragraf-3-ledd-2-punkt-2"><article class="legalP" id="paragraf-3-ledd-2-punkt-2-ledd-1">sikrer høy teknisk kvalitet,</article></article></li><li data-name="c." value="3"><article class="listArticle" id="paragraf-3-ledd-2-punkt-3"><article class="legalP" id="paragraf-3-ledd-2-punkt-3-ledd-1">er ikke-diskriminerende,</article></article></li><li data-name="d." value="4"><article class="listArticle" id="paragraf-3-ledd-2-punkt-4"><article class="legalP" id="paragraf-3-ledd-2-punkt-4-ledd-1">ivaretar åpenhet,</article></article></li><li data-name="e." value="5"><article class="listArticle" id="paragraf-3-ledd-2-punkt-5"><article class="legalP" id="paragraf-3-ledd-2-punkt-5-ledd-1">ivaretar forutberegnelighet,</article></article></li><li data-name="f." value="6"><article class="listArticle" id="paragraf-3-ledd-2-punkt-6"><article class="legalP" id="paragraf-3-ledd-2-punkt-6-ledd-1">ivaretar interessene til internettbrukere, enkeltvis og som fellesskap, og</article></article></li><li data-name="g." value="7"><article class="listArticle" id="paragraf-3-ledd-2-punkt-7"><article class="legalP" id="paragraf-3-ledd-2-punkt-7-ledd-1">ivareta nasjonale interesser og tar hensyn til internasjonal utvikling på Internett-området.</article></article></li></ol></article><article class="legalP" id="paragraf-3-ledd-3">Før vedtakelse og vesentlig endring av tildelingsreglene skal det innhentes synspunkter fra brukernes representanter og myndighetene. Post- og teletilsynet skal informeres om alle endringer.</article></article><article class="legalArticle" data-lovdata-URL="SF/forskrift/2003-08-01-990/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Egenerklæring</span></h2><article class="legalP" id="paragraf-4-ledd-1">Registerenheten skal kreve at den som søker om registrering av domenenavn under de norske landkodetoppdomener avgir en erklæring som inneholder søkers bekreftelse på at registrering og/eller bruk av navnet som søkes registrert:<ol class="defaultList" type="a"><li data-name="a." value="1"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">ikke er i strid med tildelingsreglene, jf. <a href="forskrift/2003-08-01-990/§3">§ 3</a>,</article></article></li><li data-name="b." value="2"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">ikke er i strid med norsk rett,</article></article></li><li data-name="c." value="3"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">ikke er i strid med tredjepersons rettigheter,</article></article></li><li data-name="d." value="4"><article class="listArticle" id="paragraf-4-ledd-1-punkt-4"><article class="legalP" id="paragraf-4-ledd-1-punkt-4-ledd-1">ikke uberettiget gir inntrykk av å angå offentlig forvaltning eller myndighetsutøvelse.</article></article></li></ol></article><article class="legalP" id="paragraf-4-ledd-2">Registerenheten skal sørge for at søkeren i egenerklæringen samtykker til at<ol class="defaultList" type="a"><li data-name="a." value="1"><article class="listArticle" id="paragraf-4-ledd-2-punkt-1"><article class="legalP" id="paragraf-4-ledd-2-punkt-1-ledd-1">tvister skal kunne behandles av en domeneklagenemnd,</article></article></li><li data-name="b." value="2"><article class="listArticle" id="paragraf-4-ledd-2-punkt-2"><article class="legalP" id="paragraf-4-ledd-2-punkt-2-ledd-1">registerenheten skal kunne trekke tilbake et tildelt domenenavn når det er åpenbart at tildelingen er i strid med første ledd.</article></article></li></ol></article><article class="legalP" id="paragraf-4-ledd-3">I kontrakten mellom registerenheten og søkeren skal det tas inn bestemmelser som begrenser registerenhetens bruk av registreringsdataene i forbindelse med registrering og opprettholdelse av domenenavn.</article></article><article class="legalArticle" data-lovdata-URL="SF/forskrift/2003-08-01-990/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Registrarer</span></h2><article class="legalP" id="paragraf-5-ledd-1">Registerenheten skal overlate deler av registreringsprosessen, herunder formidling av søknader og endringsmeldinger på vegne av søkere og innehavere av domenenavn, til registrarer, og skal fremme konkurranse mellom disse ved å gi samme vilkår til alle registrarer.</article></article><article class="legalArticle" data-lovdata-URL="SF/forskrift/2003-08-01-990/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Sikkerhetskopi</span></h2><article class="legalP" id="paragraf-6-ledd-1">Registerenheten skal sørge for nødvendige sikkerhetseksemplarer av alle registreringsdata. Sikkerhetseksemplarene skal håndteres på en sikker måte og slik at brukerne ikke blir unødig skadelidende.</article></article><article class="legalArticle" data-lovdata-URL="SF/forskrift/2003-08-01-990/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Klageordninger</span></h2><article class="legalP" id="paragraf-7-ledd-1">Registerenheten er forpliktet til å etablere en domeneklagenemnd. Dersom det er flere registerenheter skal de etablere en felles klagenemnd.</article><article class="legalP" id="paragraf-7-ledd-2">Klagenemnda skal gis mandat til å behandle klager:<ol class="defaultList" type="a"><li data-name="a." value="1"><article class="listArticle" id="paragraf-7-ledd-2-punkt-1"><article class="legalP" id="paragraf-7-ledd-2-punkt-1-ledd-1">fra søker over registerenhetens avgjørelser,</article></article></li><li data-name="b." value="2"><article class="listArticle" id="paragraf-7-ledd-2-punkt-2"><article class="legalP" id="paragraf-7-ledd-2-punkt-2-ledd-1">fra innehaver over registerenhetens avgjørelser,</article></article></li><li data-name="c." value="3"><article class="listArticle" id="paragraf-7-ledd-2-punkt-3"><article class="legalP" id="paragraf-7-ledd-2-punkt-3-ledd-1">fra registerenheten over at navn er registrert i strid med egenerklæringen, jf. <a href="forskrift/2003-08-01-990/§4">§ 4</a> første ledd,</article></article></li><li data-name="d." value="4"><article class="listArticle" id="paragraf-7-ledd-2-punkt-4"><article class="legalP" id="paragraf-7-ledd-2-punkt-4-ledd-1">fra tredjeperson, jf. <a href="forskrift/2003-08-01-990/§4">§ 4</a> første ledd bokstav c,</article></article></li><li data-name="e." value="5"><article class="listArticle" id="paragraf-7-ledd-2-punkt-5"><article class="legalP" id="paragraf-7-ledd-2-punkt-5-ledd-1">fra offentlige organ, jf. <a href="forskrift/2003-08-01-990/§4">§ 4</a> første ledd bokstav d, og</article></article></li><li data-name="f." value="6"><article class="listArticle" id="paragraf-7-ledd-2-punkt-6"><article class="legalP" id="paragraf-7-ledd-2-punkt-6-ledd-1">fra Post- og teletilsynet over at domenenavn er registrert i strid med denne forskriften.</article></article></li></ol></article><article class="legalP" id="paragraf-7-ledd-3">Klagenemnda skal gis anledning til å avvise en klage etter nærmere fastsatte regler.</article><article class="legalP" id="paragraf-7-ledd-4">Registerenheten har plikt til umiddelbart å rette seg etter klagenemndas avgjørelser.</article><article class="legalP" id="paragraf-7-ledd-5">Registerenheten skal sørge for at domenenavnet ikke kan overdras dersom mekling er begjært og mens saken er til behandling for Domeneklagenemnda.</article><article class="legalP" id="paragraf-7-ledd-6">Registerenheten kan finansiere Domeneklagenemnda gjennom et påslag på registreringsgebyret og egenandel fra klageren.</article><article class="legalP" id="paragraf-7-ledd-7">Registerenheten gir prosedyrer for klagenemnda i tråd med prinsippene i denne forskriften.</article><article class="legalP" id="paragraf-7-ledd-8">Registerenheten skal innhente synspunkter fra brukernes representanter og myndighetene før vedtakelse og vesentlig endring av prosedyrene og før nemndas medlemmer utpekes. Post- og teletilsynet skal informeres om alle endringer.</article><article class="legalP" id="paragraf-7-ledd-9">Klagenemndas avgjørelser er offentlige, med unntak av opplysninger som gjelder tekniske innretninger og fremgangsmåter samt drift- og forretningsforhold som det vil være av konkurransemessig betydning å hemmeligholde av hensyn til den som opplysningen angår.</article><article class="legalP" id="paragraf-7-ledd-10">Klagenemnda skal behandle tvister knyttet til domenenavn registrert etter at denne forskriften har trådt i kraft.</article></article><article class="legalArticle" data-lovdata-URL="SF/forskrift/2003-08-01-990/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Klagefrist</span></h2><article class="legalP" id="paragraf-8-ledd-1">Klager etter <a href="forskrift/2003-08-01-990/§7">§ 7</a> annet ledd bokstav a og b må fremsettes innen en måned fra søker eller innehaver fikk melding om registerenhetens avgjørelse. Andre klager etter <a href="forskrift/2003-08-01-990/§7">§ 7</a> annet ledd må fremsettes senest 3 år etter at domenenavnet ble registrert.</article></article><article class="legalArticle" data-lovdata-URL="SF/forskrift/2003-08-01-990/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Tilsyn og kontroll</span></h2><article class="legalP" id="paragraf-9-ledd-1">Post- og teletilsynet fører tilsyn med at bestemmelsene i denne forskriften overholdes, jf. <a href="lov/2003-07-04-83/§10-1">ekomloven § 10-1</a>.</article><article class="legalP" id="paragraf-9-ledd-2">Dersom en registerenhet ikke oppfyller kravene i denne forskriften kan Post- og teletilsynet påby at ulovlige forhold rettes, eller at virksomheten skal opphøre, innen en fastsatt frist, jf. <a href="lov/2003-07-04-83/§10-6">ekomloven § 10-6</a>.</article></article><article class="legalArticle" data-lovdata-URL="SF/forskrift/2003-08-01-990/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Avvikling</span></h2><article class="legalP" id="paragraf-10-ledd-1">Ved avvikling av virksomheten skal registerenheten legge til rette for at registreringsvirksomheten i størst mulig grad kan fortsette som før. Registerenheten skal sørge for at alle registreringsdata overføres til en ny registerenhet som oppfyller forskriftens krav. Dersom det på avviklingstidspunktet ikke foreligger et foretak som oppfyller forskriftens krav, skal Post- og teletilsynet selv overta registerenhetens oppgaver inntil en ny registerenhet er etablert.</article><article class="legalP" id="paragraf-10-ledd-2">Post- og teletilsynet kan selv avgjøre om driften i interimsperioden skal foregå i samsvar med den avviklede registerenhetens tildelingsregler, jf. <a href="forskrift/2003-08-01-990/§3">§ 3</a>, og regler om klageorgan, jf. <a href="forskrift/2003-08-01-990/§7">§ 7</a>, eller om det skal fastsettes nye. I interimsperioden er Post- og teletilsynet bundet av denne forskriften så langt den passer.</article></article><article class="legalArticle" data-lovdata-URL="SF/forskrift/2003-08-01-990/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Dispensasjon</span></h2><article class="legalP" id="paragraf-11-ledd-1">Post- og teletilsynet kan dispensere fra bestemmelser i denne forskrift når særlige hensyn tilsier det.</article></article><article class="legalArticle" data-lovdata-URL="SF/forskrift/2003-08-01-990/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Sanksjoner</span></h2><article class="legalP" id="paragraf-12-ledd-1">Post- og teletilsynet kan ilegge tvangsmulkt etter <a href="lov/2003-07-04-83/§10-7">ekomloven § 10-7</a>.</article><article class="legalP" id="paragraf-12-ledd-2">Brudd på forskriften straffes etter <a href="lov/2003-07-04-83/§12-4">ekomloven § 12-4</a>.</article></article><article class="legalArticle" data-lovdata-URL="SF/forskrift/2003-08-01-990/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse</span></h2><article class="legalP" id="paragraf-13-ledd-1">Forskriften trer i kraft 1. oktober 2003.</article></article></main></body></html>