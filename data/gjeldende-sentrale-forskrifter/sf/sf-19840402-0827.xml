<!DOCTYPE html><html lang="no"><head><title>Forskrift om prøving, kontroll, godkjenning og vedlikehold m.v. av containere.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-1984-04-02-827</dd><dt class="dokid">DokumentID</dt><dd class="dokid">SF/forskrift/1984-04-02-827</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="subunit">Etat</dt><dd class="subunit"><ul><li>Sjøfartsdir.</li></ul></dd><dt class="publishedIn">Publisert i</dt><dd class="publishedIn">I 1984 s 263</dd><dt class="dateInForce">I kraft fra</dt><dd class="dateInForce">1984-05-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2025-06-26</dd><dt class="lastChangedBy">Sist endret ved</dt><dd class="lastChangedBy"><a href="forskrift/2025-06-26-1372">forskrift/2025-06-26-1372</a></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1982-12-17-84/§1">lov/1982-12-17-84/§1</a></li><li><a href="lov/1982-12-17-84/§3">lov/1982-12-17-84/§3</a></li><li><a href="lov/1982-12-17-84/§6">lov/1982-12-17-84/§6</a></li><li><a href="lov/1982-12-17-84/§7">lov/1982-12-17-84/§7</a></li><li><a href="lov/1982-12-17-84/§9">lov/1982-12-17-84/§9</a></li><li><a href="lov/1982-12-17-84/§10">lov/1982-12-17-84/§10</a></li><li><a href="forskrift/1982-12-17-1743">forskrift/1982-12-17-1743</a></li><li><a href="forskrift/1983-11-11-1606">forskrift/1983-11-11-1606</a></li><li><a href="forskrift/1983-11-17-4271">forskrift/1983-11-17-4271</a></li></ul></dd><dt class="titleShort">Korttittel</dt><dd class="titleShort">Forskrift om prøving m.v. av containere</dd><dt class="title">Tittel</dt><dd class="title">Forskrift om prøving, kontroll, godkjenning og vedlikehold m.v. av containere.</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Sjøfartsdirektoratet 2. april 1984 med hjemmel i <a href="lov/1982-12-17-84">lov av 17. desember 1982 nr. 84</a> om sikre containere <a href="lov/1982-12-17-84/§1">§ 1</a> femte ledd, <a href="lov/1982-12-17-84/§3">§ 3</a>, <a href="lov/1982-12-17-84/§6">§ 6</a>, <a href="lov/1982-12-17-84/§7">§ 7</a>, <a href="lov/1982-12-17-84/§9">§ 9</a> og <a href="lov/1982-12-17-84/§10">§ 10</a>, jf. <a href="forskrift/1982-12-17-1743">kgl.res. av 17. desember 1982 nr. 1743</a>, Kronprinsreg.res. av <a href="forskrift/1983-11-11-1606">11. november 1983 nr. 1606</a> og <a href="forskrift/1983-11-17-4271">delegeringsvedtak av 17. november 1983 nr. 4271</a>. <br /> <strong>Endret</strong> ved forskrifter <a href="forskrift/2002-06-04-1082">4 juni 2002 nr. 1082</a> (kunngjort i sin helhet etter endringene), <a href="forskrift/2025-06-26-1372">26 juni 2025 nr. 1372</a>.</dd><dt class="refid">RefID</dt><dd class="refid">forskrift/1984-04-02-827</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om prøving, kontroll, godkjenning og vedlikehold m.v. av containere.</a><ul class="tocSubUl"><li><a href="#paragraf-1">§ 1. Virkeområde</a></li><li><a href="#paragraf-2">§ 2. Definisjoner</a></li><li><a href="#paragraf-3">§ 3. Fravik</a></li><li><a href="#paragraf-4">§ 4. Sikkerhetsgodkjenningsskilt</a></li><li><a href="#paragraf-5">§ 5. Vedlikehold og egenkontroll</a></li><li><a href="#paragraf-6">§ 6. Søknad om godkjenning</a></li><li><a href="#paragraf-7">§ 7. Typegodkjenning – nye containere</a></li><li><a href="#paragraf-8">§ 8. Individuell godkjenning av nye containere</a></li><li><a href="#paragraf-9">§ 9. Godkjenning av eksisterende containere</a></li><li><a href="#paragraf-10">§ 10. Kontroll og virkning av mangler ved containeren</a></li><li><a href="#paragraf-11">§ 11. Straff</a></li><li><a href="#paragraf-12">§ 12. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/1984-04-02-827" id="dokument"><h1>Forskrift om prøving, kontroll, godkjenning og vedlikehold m.v. av containere.</h1><article class="legalArticle" data-lovdata-URL="SF/forskrift/1984-04-02-827/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="numberedLegalP" data-numerator="1" id="paragraf-1-nummer-1">(1) Denne forskrift gjelder for nye og eksisterende containere som anvendes i transport som utføres til eller fra Norge eller i transitt gjennom Norge og på norske skip i utlandet, med mindre annet fremgår av de enkelte bestemmelser.</article><article class="numberedLegalP" data-numerator="2" id="paragraf-1-nummer-2">(2) Ved prøving, kontroll, godkjenning og vedlikehold mv. av containere etter denne forskrift gjelder de krav og prosedyrer som til enhver tid fremgår av Containerkonvensjonen. Bestemmelsene i denne forskrift gjelder ikke containere som er særskilt konstruert for lufttransport.</article><article class="numberedLegalP" data-numerator="3" id="paragraf-1-nummer-3">(3) Containere som ikke kommer inn under denne forskrift kan komme inn under <a href="forskrift/1978-01-17-4">forskrift av 17. januar 1978 nr. 4</a> om laste- og losseinnretninger på skip (inntatt i «Regler for passasjer- og lasteskip m.v.» utstedt av Sjøfartsdirektoratet) eller <a href="forskrift/1974-03-07-1">forskrift av 7. mars 1974 nr. 1</a> om løfteinnretninger og løfteredskap (bestillingsnr. 291 utgitt og håndhevet av Direktoratet for Arbeidstilsynet).</article></article><article class="legalArticle" data-lovdata-URL="SF/forskrift/1984-04-02-827/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1">I denne forskrift betyr:<ol class="defaultList" type="a"><li data-name="a." value="1"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1"><i>Containerkonvensjonen:</i> Den internasjonale konvensjon om sikre containere av 1972 med tilhørende vedlegg og senere endringer.</article></article></li><li data-name="b." value="2"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1"><i>Container:</i> transportutstyr som er: <ol class="defaultList" type="1"><li data-name="1." value="1"><article class="listArticle" id="paragraf-2-ledd-1-punkt-2-ledd-1-punkt-1"><article class="legalP" id="paragraf-2-ledd-1-punkt-2-ledd-1-punkt-1-ledd-1">av permanent karakter og av tilstrekkelig styrke for å være egnet til for bruk,</article></article></li><li data-name="2." value="2"><article class="listArticle" id="paragraf-2-ledd-1-punkt-2-ledd-1-punkt-2"><article class="legalP" id="paragraf-2-ledd-1-punkt-2-ledd-1-punkt-2-ledd-1">spesielt konstruert for å forenkle transport av varer, for en eller flere transportmåter, uten omlastning,</article></article></li><li data-name="3." value="3"><article class="listArticle" id="paragraf-2-ledd-1-punkt-2-ledd-1-punkt-3"><article class="legalP" id="paragraf-2-ledd-1-punkt-2-ledd-1-punkt-3-ledd-1">konstruert for sikring og/eller enkel håndtering, med hjørnebeslag til disse formål, og</article></article></li><li data-name="4." value="4"><article class="listArticle" id="paragraf-2-ledd-1-punkt-2-ledd-1-punkt-4"><article class="legalP" id="paragraf-2-ledd-1-punkt-2-ledd-1-punkt-4-ledd-1">av en slik størrelse at arealet innenfor de fire hjørner i bunnen enten er minst 14 kvadratmeter (150 kvadratfot) eller, dersom det er montert hjørnebeslag på toppen, minst 7 kvadratmeter (75 kvadratfot).</article></article></li></ol></article></article></li><li data-name="c." value="3"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1"><i>Containertype:</i> Den typekonstruksjon som er godkjent av Sjøfartsdirektoratet eller den det bemyndiger.</article></article></li><li data-name="d." value="4"><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1"><i>Eier:</i> Eier i henhold til den til enhver tid gjeldende lovgivning, eller leier eller depositar, dersom en avtale mellom eier og leier/-depositar gir adgang til utøvelse av eierens plikt til vedlikehold og besiktelse av containeren ved leier eller depositar.</article></article></li><li data-name="e." value="5"><article class="listArticle" id="paragraf-2-ledd-1-punkt-5"><article class="legalP" id="paragraf-2-ledd-1-punkt-5-ledd-1"><i>Eksisterende container:</i> Container som ikke er en ny container.</article></article></li><li data-name="f." value="6"><article class="listArticle" id="paragraf-2-ledd-1-punkt-6"><article class="legalP" id="paragraf-2-ledd-1-punkt-6-ledd-1"><i>g</i>: tyngdens akselerasjon</article></article></li><li data-name="g." value="7"><article class="listArticle" id="paragraf-2-ledd-1-punkt-7"><article class="legalP" id="paragraf-2-ledd-1-punkt-7-ledd-1"><i>Godkjenning:</i> Beslutning av Sjøfartsdirektoratet eller den det bemyndiger om at en typekonstruksjon eller en container er sikker i henhold til denne forskrift.</article></article></li><li data-name="h." value="8"><article class="listArticle" id="paragraf-2-ledd-1-punkt-8"><article class="legalP" id="paragraf-2-ledd-1-punkt-8-ledd-1"><i>Godkjent:</i> Godkjent av Sjøfartsdirektoratet eller den det bemyndiger.</article></article></li><li data-name="i." value="9"><article class="listArticle" id="paragraf-2-ledd-1-punkt-9"><article class="legalP" id="paragraf-2-ledd-1-punkt-9-ledd-1"><i>Hjørnebeslag:</i> Et arrangement av åpninger og flater øverst og nederst på en container til bruk ved håndtering, stabling og sikring.</article></article></li><li data-name="j." value="10"><article class="listArticle" id="paragraf-2-ledd-1-punkt-10"><article class="legalP" id="paragraf-2-ledd-1-punkt-10-ledd-1"><i>Last:</i> Varer, gods, produkter og gjenstander av en hvilken som helst type fraktet i en container.</article></article></li><li data-name="k." value="11"><article class="listArticle" id="paragraf-2-ledd-1-punkt-11"><article class="legalP" id="paragraf-2-ledd-1-punkt-11-ledd-1"><i>Maksimal brutto bruksvekt eller «Rating», eller R:</i> Maksimalt tillatt samlet vekt av en container og dens last.</article></article></li><li data-name="l." value="12"><article class="listArticle" id="paragraf-2-ledd-1-punkt-12"><article class="legalP" id="paragraf-2-ledd-1-punkt-12-ledd-1"><i>Maksimal tillatt nyttelast, eller P:</i> Differansen mellom maksimal brutto bruksvekt, eller «Rating» (R) og tara.</article></article></li><li data-name="m." value="13"><article class="listArticle" id="paragraf-2-ledd-1-punkt-13"><article class="legalP" id="paragraf-2-ledd-1-punkt-13-ledd-1"><i>Ny container:</i> Container hvis fabrikasjon ble påbegynt på eller etter den dato da denne forskrift trer i kraft.</article></article></li><li data-name="n." value="14"><article class="listArticle" id="paragraf-2-ledd-1-punkt-14"><article class="legalP" id="paragraf-2-ledd-1-punkt-14-ledd-1"><i>Prototyp:</i> Container som er representativ for de som er fabrikkert eller som skal fabrikkeres av en type-serie.</article></article></li><li data-name="o." value="15"><article class="listArticle" id="paragraf-2-ledd-1-punkt-15"><article class="legalP" id="paragraf-2-ledd-1-punkt-15-ledd-1"><i>Tara:</i> Vekten av en tom container innbefattet fast montert tilbehør.</article></article></li><li data-name="p." value="16"><article class="listArticle" id="paragraf-2-ledd-1-punkt-16"><article class="legalP" id="paragraf-2-ledd-1-punkt-16-ledd-1"><i>Type-serie container:</i> Enhver container fremstilt i samsvar med containertypen.</article></article></li></ol></article></article><article class="legalArticle" data-lovdata-URL="SF/forskrift/1984-04-02-827/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Fravik</span></h2><article class="numberedLegalP" data-numerator="1" id="paragraf-3-nummer-1">(1) I enkelttilfeller kan Sjøfartsdirektoratet etter skriftlig søknad fravike forskriftens krav. Spesielle grunner må gjøre fraviket nødvendig, og fraviket må være sikkerhetsmessig forsvarlig. Fravik må ikke være i strid med internasjonal overenskomst Norge har sluttet seg til.</article><article class="numberedLegalP" data-numerator="2" id="paragraf-3-nummer-2">(2) Bemyndiget institusjon kan i samråd med Sjøfartsdirektoratet tillate fravik mv. som nevnt i første ledd.</article></article><article class="legalArticle" data-lovdata-URL="SF/forskrift/1984-04-02-827/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Sikkerhetsgodkjenningsskilt</span></h2><article class="numberedLegalP" data-numerator="1" id="paragraf-4-nummer-1">(1) Et sikkerhetsgodkjenningsskilt som svarer til spesifikasjonene i Containerkonvensjonen skal være permanent festet til enhver godkjent container på et lett synlig sted, tilstøtende eventuelt annet godkjenningsskilt utstedt for offentlig formål, hvor det ikke er lett utsatt for skade.</article><article class="numberedLegalP" data-numerator="2" id="paragraf-4-nummer-2">(2) Skiltet skal inneholde følgende opplysninger i det minste på engelsk eller fransk:<ol class="defaultList" type="a"><li data-name="a." value="1"><article class="listArticle" id="paragraf-4-nummer-2-punkt-1"><article class="legalP" id="paragraf-4-nummer-2-punkt-1-ledd-1">«CSC SAFETY APPROVAL» – «CSC SIKKERHETSGODKJENNING»</article></article></li><li data-name="b." value="2"><article class="listArticle" id="paragraf-4-nummer-2-punkt-2"><article class="legalP" id="paragraf-4-nummer-2-punkt-2-ledd-1">Det land som har tildelt godkjenning, og godkjenningsreferanse.</article></article></li><li data-name="c." value="3"><article class="listArticle" id="paragraf-4-nummer-2-punkt-3"><article class="legalP" id="paragraf-4-nummer-2-punkt-3-ledd-1">Fabrikasjonsdato (måned og år).</article></article></li><li data-name="d." value="4"><article class="listArticle" id="paragraf-4-nummer-2-punkt-4"><article class="legalP" id="paragraf-4-nummer-2-punkt-4-ledd-1">Fabrikantens identifikasjonsnummer på containeren, eller, for eksisterende containere som dette nummer er ukjent for, det nummer som Sjøfartsdirektoratet eller den det bemyndiger har tildelt den.</article></article></li><li data-name="e." value="5"><article class="listArticle" id="paragraf-4-nummer-2-punkt-5"><article class="legalP" id="paragraf-4-nummer-2-punkt-5-ledd-1">Maksimal brutto bruksvekt (kg og lbs).</article></article></li><li data-name="f." value="6"><article class="listArticle" id="paragraf-4-nummer-2-punkt-6"><article class="legalP" id="paragraf-4-nummer-2-punkt-6-ledd-1">Tillatt stablingsvekt for 1,8 g (kg og lbs).</article></article></li><li data-name="g." value="7"><article class="listArticle" id="paragraf-4-nummer-2-punkt-7"><article class="legalP" id="paragraf-4-nummer-2-punkt-7-ledd-1">Prøvebelastning for motstandsdyktighet mot tverrgående krefter (kg og lbs).</article></article></li><li data-name="h." value="8"><article class="listArticle" id="paragraf-4-nummer-2-punkt-8"><article class="legalP" id="paragraf-4-nummer-2-punkt-8-ledd-1">På hver container hvor konstruksjonen er påbegynt etter 1. januar 1984 skal rubrikk for «maximum gross weight» på sikkerhetsgodkjenningsskiltet være utfylt med opplysninger om maksimal brutto vekt.</article></article></li><li data-name="i." value="9"><article class="listArticle" id="paragraf-4-nummer-2-punkt-9"><article class="legalP" id="paragraf-4-nummer-2-punkt-9-ledd-1">På hver container hvor konstruksjon er påbegynt før 1. januar 1984 skal rubrikk for «maximum gross weight» på sikkerhetsgodkjenningsskiltet være utfylt med opplysninger om maksimal brutto vekt innen 1. januar 1989.</article></article></li></ol></article><article class="numberedLegalP" data-numerator="3" id="paragraf-4-nummer-3">(3) Et åpent felt bør reserveres på skiltet for innføring av ende- og/eller sideveggenes styrkeverdi (faktorer) i samsvar med prøver foreskrevet i Containerkonvensjonen. Et åpent felt bør også reserveres på platen for datoer for vedlikeholdskontroll (måned og år) dersom platen benyttes til dette.</article><article class="numberedLegalP" data-numerator="4" id="paragraf-4-nummer-4">(4) Når Sjøfartsdirektoratet eller den det bemyndiger anser at en ny container tilfredsstiller kravene i Containerkonvensjonen med hensyn til sikkerhet, og dersom, for en slik container, ende- og/eller sideveggene er konstruert med en sikkerhetsverdi (faktor) større eller mindre enn det som er angitt i Containerkonvensjonen, skal denne verdi anføres på sikkerhetsgodkjenningsskiltet.</article><article class="numberedLegalP" data-numerator="5" id="paragraf-4-nummer-5">(5) At et sikkerhetsgodkjenningsskilt i henhold til denne paragraf er festet til containeren medfører ikke at behovet for å fremvise merking eller andre opplysninger som kreves i henhold til andre gjeldende regler/forskrifter bortfaller.</article></article><article class="legalArticle" data-lovdata-URL="SF/forskrift/1984-04-02-827/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Vedlikehold og egenkontroll</span></h2><article class="numberedLegalP" data-numerator="1" id="paragraf-5-nummer-1">(1) Eier av container skal sørge for at den holdes i sikkerhetsmessig god stand.</article><article class="numberedLegalP" data-numerator="2" id="paragraf-5-nummer-2">(2) Eier av godkjent container skal kontrollere den eller la den kontrolleres i henhold til fremgangsmåte foreskrevet eller godkjent av Sjøfartsdirektoratet, eller den det bemyndiger, med passende mellomrom, under hensyntagen til brukerforholdene. Enhver kontroll skal være slik at det fastslås hvorvidt containeren har feil eller mangler som kan medføre personfare.</article><article class="numberedLegalP" data-numerator="3" id="paragraf-5-nummer-3">(3) For nye godkjente containere skal første egenkontroll skje senest innen 5 år fra fabrikasjonsdato og dernest med høyst 30 måneders mellomrom. Dato for første egenkontroll etter godkjennelse skal angis på sikkerhetsgodkjenningsskiltet.</article><article class="numberedLegalP" data-numerator="4" id="paragraf-5-nummer-4">(4) For eksisterende containere godkjent etter <a href="forskrift/1984-04-02-827/§9">§ 9</a> i denne forskrift skal første egenkontroll skje senest innen 30 måneder fra godkjenningsdato.</article><article class="numberedLegalP" data-numerator="5" id="paragraf-5-nummer-5">(5) Dato for påfølgende egenkontroller etter annet og tredje ledd skal angis på sikkerhetsgodkjenningsskiltet eller så nær dette som mulig.</article><article class="numberedLegalP" data-numerator="6" id="paragraf-5-nummer-6">(6) Det skal føres protokoll over utført egenkontroll. Denne protokoll skal angi tid og sted for kontrollen, hvem som har forestått kontrollen og eventuelle feil og mangler som er funnet. Protokollen skal av eieren oppbevares i fem år.</article></article><article class="legalArticle" data-lovdata-URL="SF/forskrift/1984-04-02-827/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Søknad om godkjenning</span></h2><article class="numberedLegalP" data-numerator="1" id="paragraf-6-nummer-1">(1) Skriftlig søknad om godkjenning av container skal sendes Sjøfartsdirektoratet eller den det bemyndiger.</article><article class="numberedLegalP" data-numerator="2" id="paragraf-6-nummer-2">(2) Ved søknad om typegodkjenning skal det innsendes tegninger og konstruksjonsspesifikasjoner av den type container som søkes godkjent. Det skal dessuten vedlegges søknaden en erklæring fra produsenten om at produsenten påtar seg de forpliktelser som er nevnt i <a href="forskrift/1984-04-02-827/§7/ledd/2/bokstav/a">§ 7 annet ledd bokstav a</a>–<a href="forskrift/1984-04-02-827/§7/ledd/2/bokstav/f">f</a>.</article><article class="numberedLegalP" data-numerator="3" id="paragraf-6-nummer-3">(3) Ved søknad om godkjenning av eksisterende container skal innsendes opplysninger om:<ol class="defaultList" type="a"><li data-name="a." value="1"><article class="listArticle" id="paragraf-6-nummer-3-punkt-1"><article class="legalP" id="paragraf-6-nummer-3-punkt-1-ledd-1">fabrikasjonsdato og sted;</article></article></li><li data-name="b." value="2"><article class="listArticle" id="paragraf-6-nummer-3-punkt-2"><article class="legalP" id="paragraf-6-nummer-3-punkt-2-ledd-1">fabrikantens identifikasjonsnummer på containeren dersom dette er tilgjengelig;</article></article></li><li data-name="c." value="3"><article class="listArticle" id="paragraf-6-nummer-3-punkt-3"><article class="legalP" id="paragraf-6-nummer-3-punkt-3-ledd-1">maksimal brutto bruksvekt;</article></article></li><li data-name="d." value="4"><article class="listArticle" id="paragraf-6-nummer-3-punkt-4"><article class="legalP" id="paragraf-6-nummer-3-punkt-4-ledd-1">følgende bevis: <ol class="defaultList" type="1"><li data-name="1." value="1"><article class="listArticle" id="paragraf-6-nummer-3-punkt-4-ledd-1-punkt-1"><article class="legalP" id="paragraf-6-nummer-3-punkt-4-ledd-1-punkt-1-ledd-1">bevis for at en container av denne type har vist seg sikker i bruk i maritim og/eller innenlands transport over en periode på minst to år, eller</article></article></li><li data-name="2." value="2"><article class="listArticle" id="paragraf-6-nummer-3-punkt-4-ledd-1-punkt-2"><article class="legalP" id="paragraf-6-nummer-3-punkt-4-ledd-1-punkt-2-ledd-1">bevis til Sjøfartsdirektoratet eller den det bemyndigers tilfredsstillelse for at containeren er fabrikert etter en typekonstruksjon som har vært prøvet og funnet å tilfredsstille de tekniske vilkår som er angitt i Containerkonvensjonen med unntak av de tekniske vilkår som gjelder styrkeprøver for endevegg eller sidevegg, eller</article></article></li><li data-name="3." value="3"><article class="listArticle" id="paragraf-6-nummer-3-punkt-4-ledd-1-punkt-3"><article class="legalP" id="paragraf-6-nummer-3-punkt-4-ledd-1-punkt-3-ledd-1">bevis for at containeren er fremstilt i henhold til standarder som, etter Sjøfartsdirektoratets eller den det bemyndigers oppfatning, var likeverdige med de tekniske vilkår som er angitt i Containerkonvensjonen med unntak av de tekniske vilkår som gjelder styrkeprøver for endevegg eller sidevegg;</article></article></li></ol></article></article></li><li data-name="e." value="5"><article class="listArticle" id="paragraf-6-nummer-3-punkt-5"><article class="legalP" id="paragraf-6-nummer-3-punkt-5-ledd-1">tillatt stablingsvekt for 1,8 g (kilogram og lbs); og</article></article></li><li data-name="f." value="6"><article class="listArticle" id="paragraf-6-nummer-3-punkt-6"><article class="legalP" id="paragraf-6-nummer-3-punkt-6-ledd-1">slike andre data som kreves for sikkerhetsgodkjenningsskiltet.</article></article></li></ol></article><article class="changesToParent">Endret ved forskrift <a href="forskrift/2025-06-26-1372">26 juni 2025 nr. 1372</a>.</article></article><article class="legalArticle" data-lovdata-URL="SF/forskrift/1984-04-02-827/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Typegodkjenning – nye containere</span></h2><article class="numberedLegalP" data-numerator="1" id="paragraf-7-nummer-1">(1) For typegodkjenning av containere skal Sjøfartsdirektoratet eller den det bemyndiger undersøke konstruksjonen og overvære prøving av prototyp i henhold til de regler som er angitt i Containerkonvensjonen. Dersom containeren tilfredsstiller de krav som er spesifisert i konvensjonen, godkjennes prototypen, og fabrikanten får derved rett til å feste sikkerhetsgodkjenningsskiltet på alle containere av denne typeserie.</article><article class="numberedLegalP" data-numerator="2" id="paragraf-7-nummer-2">(2) I forbindelse med godkjenning plikter produsenten å:<ol class="defaultList" type="a"><li data-name="a." value="1"><article class="listArticle" id="paragraf-7-nummer-2-punkt-1"><article class="legalP" id="paragraf-7-nummer-2-punkt-1-ledd-1">stille til rådighet for Sjøfartsdirektoratet eller den det bemyndiger de containere av den angjeldende konstruksjonstype som det måtte ønske å undersøke;</article></article></li><li data-name="b." value="2"><article class="listArticle" id="paragraf-7-nummer-2-punkt-2"><article class="legalP" id="paragraf-7-nummer-2-punkt-2-ledd-1">underrette Sjøfartsdirektoratet eller den det bemyndiger om enhver forandring i konstruksjon eller spesifikasjon og avvente godkjenning av endringen før sikkerhetsgodkjenningsskiltet festes på containeren;</article></article></li><li data-name="c." value="3"><article class="listArticle" id="paragraf-7-nummer-2-punkt-3"><article class="legalP" id="paragraf-7-nummer-2-punkt-3-ledd-1">feste sikkerhetsgodkjenningsskiltet på hver container i typeserien og ikke på noen andre;</article></article></li><li data-name="d." value="4"><article class="listArticle" id="paragraf-7-nummer-2-punkt-4"><article class="legalP" id="paragraf-7-nummer-2-punkt-4-ledd-1">føre fortegnelse over containere fremstilt av den godkjente konstruksjonstype. Denne fortegnelse skal minst inneholde fabrikantens identifikasjonsnummer, leveringsdatoer og navn og adresse på de kunder som containere er levert til;</article></article></li><li data-name="e." value="5"><article class="listArticle" id="paragraf-7-nummer-2-punkt-5"><article class="legalP" id="paragraf-7-nummer-2-punkt-5-ledd-1">etablere en godkjent intern produksjonskontroll for å sikre at de containere som fabrikkeres er i samsvar med den godkjente prototyp;</article></article></li><li data-name="f." value="6"><article class="listArticle" id="paragraf-7-nummer-2-punkt-6"><article class="legalP" id="paragraf-7-nummer-2-punkt-6-ledd-1">underrette Sjøfartsdirektoratet eller den det bemyndiger før produksjon av en ny serie av typegodkjente containere begynner.</article></article></li></ol></article><article class="numberedLegalP" data-numerator="3" id="paragraf-7-nummer-3">(3) Sjøfartsdirektoratet eller den det bemyndiger kan godkjenne containere fremstilt som modifikasjoner av containertyper dersom den som gir godkjenning er forvisset om at modifikasjonene ikke rokker ved gyldigheten av de prøver som ble gjennomført i forbindelse med typegodkjenningen.</article><article class="numberedLegalP" data-numerator="4" id="paragraf-7-nummer-4">(4) For å sikre at containere av samme typeserie blir fremstilt etter den godkjente konstruksjon, skal Sjøfartsdirektoratet eller den det bemyndiger besikte eller prøve så mange enheter som anses nødvendig, på et hvilket som helst stadium under fabrikasjonen av den angjeldende typeserie.</article></article><article class="legalArticle" data-lovdata-URL="SF/forskrift/1984-04-02-827/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Individuell godkjenning av nye containere</span></h2><article class="numberedLegalP" data-numerator="1" id="paragraf-8-nummer-1">(1) Individuell godkjenning av container kan gis når Sjøfartsdirektoratet eller den det bemyndiger etter besiktelse og prøver, finner at containeren oppfyller kravene til konstruksjon, styrke mv. i henhold til Containerkonvensjonen.</article><article class="numberedLegalP" data-numerator="2" id="paragraf-8-nummer-2">(2) Når godkjenning er gitt kan søker feste sikkerhetsgodkjenningsskiltet på angjeldende container.</article></article><article class="legalArticle" data-lovdata-URL="SF/forskrift/1984-04-02-827/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Godkjenning av eksisterende containere</span></h2><article class="numberedLegalP" data-numerator="1" id="paragraf-9-nummer-1">(1) Godkjenning av eksisterende containere gis når Sjøfartsdirektoratet eller den det bemyndiger har undersøkt det materiale som er innsendt i henhold til <a href="forskrift/1984-04-02-827/§6">§ 6</a> tredje ledd og funnet dette tilfredsstillende.</article><article class="numberedLegalP" data-numerator="2" id="paragraf-9-nummer-2">(2) Når søker har fått skriftlig underretning fra Sjøfartsdirektoratet eller den det bemyndiger om at godkjenning er gitt og det er foretatt kontroll i samsvar med <a href="forskrift/1984-04-02-827/§5">§ 5</a>, kan sikkerhetsgodkjenningsskiltet festes til containeren.</article><article class="numberedLegalP" data-numerator="3" id="paragraf-9-nummer-3">(3) Eksisterende containere som ikke kan gis godkjenning etter første ledd, kan presenteres for godkjenning etter bestemmelsene i <a href="forskrift/1984-04-02-827/§7">§ 7</a> eller <a href="forskrift/1984-04-02-827/§8">§ 8</a> i denne forskrift. For slike containere skal kravene i Containerkonvensjonen angående styrkeprøver for ende- og/eller sidevegger ikke gjelde. Sjøfartsdirektoratet eller den det bemyndiger kan, dersom det er overbevist om at de angjeldende containere har vært i bruk, frafalle slike krav med hensyn til presentasjon av tegninger og prøving som den anser passende, unntatt løfte- og gulvstyrkeprøvene.</article></article><article class="legalArticle" data-lovdata-URL="SF/forskrift/1984-04-02-827/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Kontroll og virkning av mangler ved containeren</span></h2><article class="numberedLegalP" data-numerator="1" id="paragraf-10-nummer-1">(1) Godkjente containere er i Norge underlagt kontroll av tjenestepersoner som er behørig bemyndiget til dette. Kontroll med containere godkjent av eller på vegne av annen stat som er medlem av Containerkonvensjonen, skal begrenses til å konstatere at containeren bærer gyldig sikkerhetsgodkjenningsskilt slik Containerkonvensjonen krever, med mindre det foreligger betydelig grunnlag for å anta at containerens forfatning er slik at den utgjør en åpenbar sikkerhetsrisiko. I slikt tilfelle skal den tjenesteperson som utfører kontrollen utføre denne i den utstrekning som finnes nødvendig for å påse at containeren bringes i sikker stand før den benyttes videre.</article><article class="numberedLegalP" data-numerator="2" id="paragraf-10-nummer-2">(2) Dersom det viser seg at en godkjent container ikke tilfredsstiller kravene i Containerkonvensjonen, kan Sjøfartsdirektoratet eller den det bemyndiger gi forbud om bruk av containeren inntil den er brakt i overensstemmelse med disse krav og eventuelt trekke godkjenningen tilbake. Norsk tilsynsmyndighet kan bare trekke tilbake godkjennelse gitt av norske tilsynsmyndigheter.</article><article class="numberedLegalP" data-numerator="3" id="paragraf-10-nummer-3">(3) Hvis en container godkjent av eller på vegne av annen stat er i slik forfatning at den utgjør en åpenbar sikkerhetsrisiko, og det er grunn til å anta at feilen forelå da containeren ble godkjent, skal den myndighet som har gitt godkjenning underrettes.</article><article class="numberedLegalP" data-numerator="4" id="paragraf-10-nummer-4">(4) Forbud om bruk av usikker container skal rettes til den som har ansvaret for containerens tilstand, og eventuelt til den som i det enkelte tilfelle disponerer over containeren.</article><article class="changesToParent">Endret ved forskrift <a href="forskrift/2025-06-26-1372">26 juni 2025 nr. 1372</a>.</article></article><article class="legalArticle" data-lovdata-URL="SF/forskrift/1984-04-02-827/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Straff</span></h2><article class="legalP" id="paragraf-11-ledd-1">Forsettlig eller uaktsom overtredelse av denne forskrift straffes med bøter eller med fengsel inntil 3 måneder i henhold til <a href="lov/1982-12-17-84">lov av 17. desember 1982 nr. 84</a> om sikre containere <a href="lov/1982-12-17-84/§9">§ 9</a>, dersom ikke strengere straff kommer til anvendelse i henhold til annen lovbestemmelse.</article></article><article class="legalArticle" data-lovdata-URL="SF/forskrift/1984-04-02-827/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse</span></h2><article class="numberedLegalP" data-numerator="1" id="paragraf-12-nummer-1">(1) Denne forskrift trer i kraft 1. mai 1984.</article><article class="numberedLegalP" data-numerator="2" id="paragraf-12-nummer-2">(2) Nye containere skal tilfredsstille kravene i denne forskrift innen 13. september 1984.</article><article class="numberedLegalP" data-numerator="3" id="paragraf-12-nummer-3">(3) Eksisterende containere skal tilfredsstille kravene i denne forskrift innen 1. januar 1985.</article></article></main></body></html>