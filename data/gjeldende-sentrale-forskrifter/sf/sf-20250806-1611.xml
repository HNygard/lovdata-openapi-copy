<!DOCTYPE html><html lang="nb"><head><title>Forskrift til lov om Foretaksregisteret (foretaksregisterforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2025-08-06-1611</dd><dt class="dokid">DokumentID</dt><dd class="dokid">SF/forskrift/2025-08-06-1611</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="subunit">Etat</dt><dd class="subunit"><ul><li>Næringspolitisk avdeling</li></ul></dd><dt class="dateInForce">I kraft fra</dt><dd class="dateInForce">2026-01-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/1987-12-18-984">forskrift/1987-12-18-984</a></li></ul></dd><dt class="basedOn">Hjemmel</dt><dd class="basedOn"><ul><li><a href="lov/2025-06-20-106/§1-2">lov/2025-06-20-106/§1-2</a></li><li><a href="lov/2025-06-20-106/§4-4">lov/2025-06-20-106/§4-4</a></li><li><a href="lov/2025-06-20-106/§4-7">lov/2025-06-20-106/§4-7</a></li><li><a href="lov/2025-06-20-106/§5-4">lov/2025-06-20-106/§5-4</a></li><li><a href="lov/2025-06-20-106/§9-1">lov/2025-06-20-106/§9-1</a></li><li><a href="lov/2025-06-20-106/§9-2">lov/2025-06-20-106/§9-2</a></li><li><a href="lov/2025-06-20-106/§11-2">lov/2025-06-20-106/§11-2</a></li></ul></dd><dt class="dateOfPublication">Kunngjort</dt><dd class="dateOfPublication">2025-08-11 14:50</dd><dt class="a11yStatus">Tilgjengelighetsstatus</dt><dd class="a11yStatus">Mangler vurdering.</dd><dt class="titleShort">Korttittel</dt><dd class="titleShort">Foretaksregisterforskriften</dd><dt class="title">Tittel</dt><dd class="title">Forskrift til lov om Foretaksregisteret (foretaksregisterforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Nærings- og fiskeridepartementet 6. august 2025 med hjemmel i <a href="lov/2025-06-20-106/§1-2">lov 20. juni 2025 nr. 106 om Foretaksregisteret (foretaksregisterloven) § 1-2</a>, <a href="lov/2025-06-20-106/§4-4">§ 4-4</a>, <a href="lov/2025-06-20-106/§4-7">§ 4-7</a>, <a href="lov/2025-06-20-106/§5-4">§ 5-4</a>, <a href="lov/2025-06-20-106/§9-1">§ 9-1</a>, <a href="lov/2025-06-20-106/§9-2">§ 9-2</a> og <a href="lov/2025-06-20-106/§11-2">§ 11-2</a>.</dd><dt class="refid">RefID</dt><dd class="refid">forskrift/2025-08-06-1611</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift til lov om Foretaksregisteret (foretaksregisterforskriften)</a><ul class="tocSubUl"><li><a href="#kapittel-1" data-child-interval="§§ 1-1 – 1-3">Kapittel 1. Innledende bestemmelser</a><ul class="tocSubUl"><li><a href="#kapittel-1-paragraf-1">§ 1-1. Organisering og lokalisering</a></li><li><a href="#kapittel-1-paragraf-2">§ 1-2. Delegering av registerførerens myndighet</a></li><li><a href="#kapittel-1-paragraf-3">§ 1-3. Datasikkerhet</a></li></ul></li><li><a href="#kapittel-2" data-child-interval="§§ 2-1 – 2-6">Kapittel 2. Krav til meldinger mv.</a><ul class="tocSubUl"><li><a href="#kapittel-2-paragraf-1">§ 2-1. Fremgangsmåten ved innsending av melding</a></li><li><a href="#kapittel-2-paragraf-2">§ 2-2. Format på dokumentasjon som inngår i melding</a></li><li><a href="#kapittel-2-paragraf-3">§ 2-3. Type dokumentasjon som inngår i melding</a></li><li><a href="#kapittel-2-paragraf-4">§ 2-4. Krav til språk i melding</a></li><li><a href="#kapittel-2-paragraf-5">§ 2-5. Signering av melding</a></li><li><a href="#kapittel-2-paragraf-6">§ 2-6. Særlige regler om meldeplikt og om signering av melding i foreninger og andre juridiske personer uten styre</a></li></ul></li><li><a href="#kapittel-3" data-child-interval="§ 3-1">Kapittel 3. Stengning for mottak og registrering av meldinger</a><ul class="tocSubUl"><li><a href="#kapittel-3-paragraf-1">§ 3-1. Stengning for mottak og registrering av meldinger ved større vedlikeholdsarbeider eller systemomlegginger</a></li></ul></li><li><a href="#kapittel-4" data-child-interval="§ 4-1">Kapittel 4. Innhenting og registrering av opplysninger</a><ul class="tocSubUl"><li><a href="#kapittel-4-paragraf-1">§ 4-1. Innhenting og registrering av opplysninger fra registre som ikke føres av offentlig myndighet</a></li></ul></li><li><a href="#kapittel-5" data-child-interval="§ 5-1">Kapittel 5. Firmaattest</a><ul class="tocSubUl"><li><a href="#kapittel-5-paragraf-1">§ 5-1. Firmaattest</a></li></ul></li><li><a href="#kapittel-6" data-child-interval="§ 6-1">Kapittel 6. Utlevering av opplysninger</a><ul class="tocSubUl"><li><a href="#kapittel-6-paragraf-1">§ 6-1. Utstedelse, bekreftelse og autentisering av kopier</a></li></ul></li><li><a href="#kapittel-7" data-child-interval="§§ 7-1 – 7-4">Kapittel 7. Tvangsmulkt</a><ul class="tocSubUl"><li><a href="#kapittel-7-paragraf-1">§ 7-1. Ileggelse av tvangsmulkt</a></li><li><a href="#kapittel-7-paragraf-2">§ 7-2. Forbud mot å ilegge tvangsmulkt etter både foretaksregisterloven og enhetsregisterloven for samme forhold</a></li><li><a href="#kapittel-7-paragraf-3">§ 7-3. Klage på vedtak om tvangsmulkt</a></li><li><a href="#kapittel-7-paragraf-4">§ 7-4. Ettergivelse av ilagt tvangsmulkt</a></li></ul></li><li><a href="#kapittel-8" data-child-interval="§ 8-1">Kapittel 8. Ikrafttredelse</a><ul class="tocSubUl"><li><a href="#kapittel-8-paragraf-1">§ 8-1. Ikrafttredelse</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2025-08-06-1611" id="dokument"><h1>Forskrift til lov om Foretaksregisteret (foretaksregisterforskriften)</h1><section class="section" data-name="kap1" id="kapittel-1" data-lovdata-URL="SF/forskrift/2025-08-06-1611/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="SF/forskrift/2025-08-06-1611/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Organisering og lokalisering</span></h3><article class="legalP" id="kapittel-1-paragraf-1-ledd-1">Foretaksregisteret legges til Registerenheten i Brønnøysund (Brønnøysundregistrene).</article></article><article class="legalArticle" data-lovdata-URL="SF/forskrift/2025-08-06-1611/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Delegering av registerførerens myndighet</span></h3><article class="numberedLegalP" data-numerator="1" id="kapittel-1-paragraf-2-nummer-1">(1) Registerføreren kan delegere sin myndighet etter <a href="lov/2025-06-20-106">foretaksregisterloven</a> eller forskrift gitt i medhold av <a href="lov/2025-06-20-106">foretaksregisterloven</a> til andre ansatte ved registeret.</article><article class="numberedLegalP" data-numerator="2" id="kapittel-1-paragraf-2-nummer-2">(2) Delegeringsbeslutningen skal være skriftlig. Beslutningen skal angi navnet til den som er delegert myndighet, hvilken myndighet som er delegert og om utøvelsen av den delegerte myndigheten er begrenset.</article></article><article class="legalArticle" data-lovdata-URL="SF/forskrift/2025-08-06-1611/§1-3" data-name="§1-3" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>. <span class="legalArticleTitle">Datasikkerhet</span></h3><article class="legalP" id="kapittel-1-paragraf-3-ledd-1">Registerføreren skal sørge for at det regelmessig tas sikkerhetskopi av det som er registrert i Foretaksregisterets databaser. Data skal håndteres på en slik måte at kvaliteten av lagrede og avgitte opplysninger er tilstrekkelig god og slik at den blir best mulig beskyttet mot uønskede hendelser. Uhell, misbruk, feil og øvrige trusler mot datasikkerheten skal søkes avdekket og avverget så effektivt som mulig.</article></article></section><section class="section" data-name="kap2" id="kapittel-2" data-lovdata-URL="SF/forskrift/2025-08-06-1611/KAPITTEL_2"><h2>Kapittel 2. Krav til meldinger mv.</h2><article class="legalArticle" data-lovdata-URL="SF/forskrift/2025-08-06-1611/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Fremgangsmåten ved innsending av melding</span></h3><article class="legalP" id="kapittel-2-paragraf-1-ledd-1">Ved innsending av melding til Foretaksregisteret etter <a href="lov/2025-06-20-106/kap4">foretaksregisterloven kapittel 4</a>, skal det benyttes skjema eller løsning som er godkjent av registerføreren. Registerføreren kan godta at melding sendes inn på annen måte, dersom registerføreren finner det ubetenkelig.</article></article><article class="legalArticle" data-lovdata-URL="SF/forskrift/2025-08-06-1611/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Format på dokumentasjon som inngår i melding</span></h3><article class="legalP" id="kapittel-2-paragraf-2-ledd-1">Dokumentasjon som inngår i melding til Foretaksregisteret, jf. <a href="lov/2025-06-20-106/§4-4">foretaksregisterloven § 4-4</a>, skal ha det dataformat og filformat som registerføreren bestemmer.</article></article><article class="legalArticle" data-lovdata-URL="SF/forskrift/2025-08-06-1611/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Type dokumentasjon som inngår i melding</span></h3><article class="legalP" id="kapittel-2-paragraf-3-ledd-1">Registerføreren bestemmer hvilken type dokumentasjon som oppfyller dokumentasjonskravene i <a href="lov/2025-06-20-106/§4-4/ledd/1/bokstav/a/setning/2">foretaksregisterloven § 4-4 første ledd bokstav a andre</a> og <a href="lov/2025-06-20-106/§4-4/ledd/1/bokstav/a/setning/3">tredje punktum</a> og <a href="lov/2025-06-20-106/§4-4/bokstav/d">bokstav d</a> og <a href="lov/2025-06-20-106/§4-4/bokstav/g">g</a>. Dokumentasjonskravene som registerføreren stiller etter første punktum, må ha saklig sammenheng med kontrollen etter <a href="lov/2025-06-20-106/§5-1/ledd/1">foretaksregisterloven § 5-1 første ledd</a> og ikke være uforholdsmessig tyngende for innsenderen.</article></article><article class="legalArticle" data-lovdata-URL="SF/forskrift/2025-08-06-1611/§2-4" data-name="§2-4" id="kapittel-2-paragraf-4"><h3 class="legalArticleHeader"><span class="legalArticleValue">§ 2-4</span>. <span class="legalArticleTitle">Krav til språk i melding</span></h3><article class="numberedLegalP" data-numerator="1" id="kapittel-2-paragraf-4-nummer-1">(1) Dokumentasjon av opplysninger som meldes til registrering skal være skrevet på norsk, samiske språk, kvensk, romani eller romanes. Hvis dokumentasjonen ikke er på norsk, skal det oppgis hvilke deler av dokumentasjonen som dokumenterer de opplysningene som meldes, og hvilket språk dokumentasjonen er skrevet på.</article><article class="numberedLegalP" data-numerator="2" id="kapittel-2-paragraf-4-nummer-2">(2) Hvis dokumentasjonen er skrevet på romani eller romanes, skal det legges ved en norsk oversettelse av de delene av dokumentasjonen som dokumenterer de opplysningene som meldes. Oversettelsen behøver ikke være bekreftet av translatør autorisert av norsk myndighet.</article><article class="numberedLegalP" data-numerator="3" id="kapittel-2-paragraf-4-nummer-3">(3) Registerføreren kan godta dokumenter på andre språk enn de som er nevnt i første ledd, dersom registerføreren finner det ubetenkelig. Registerføreren kan kreve fremlagt oversettelse bekreftet av translatør som er autorisert av norsk myndighet.</article><article class="numberedLegalP" data-numerator="4" id="kapittel-2-paragraf-4-nummer-4">(4) Dokumenter som skal registreres i sin helhet skal være skrevet på norsk, samiske språk, kvensk, romani eller romanes. Det kan vedlegges en versjon av dokumentet på et annet språk. Hvis den tospråklige versjonen er norsk sammen med et samisk språk eller kvensk, kan det angis at den versjonen som er på et samisk språk eller kvensk har forrang ved motstrid.</article><article class="numberedLegalP" data-numerator="5" id="kapittel-2-paragraf-4-nummer-5">(5) Hvis dokument som nevnt i fjerde ledd er skrevet på romani eller romanes, skal det legges ved en norsk versjon. Oversettelsen behøver ikke være bekreftet av translatør autorisert av norsk myndighet.</article></article><article class="legalArticle" data-lovdata-URL="SF/forskrift/2025-08-06-1611/§2-5" data-name="§2-5" id="kapittel-2-paragraf-5"><h3 class="legalArticleHeader"><span class="legalArticleValue">§ 2-5</span>. <span class="legalArticleTitle">Signering av melding</span></h3><article class="numberedLegalP" data-numerator="1" id="kapittel-2-paragraf-5-nummer-1">(1) Melding til Foretaksregisteret etter <a href="lov/2025-06-20-106/§4-1">foretaksregisterloven § 4-1</a> og <a href="lov/2025-06-20-106/§4-2">§ 4-2</a> skal signeres av en fysisk eller juridisk person som har en av følgende roller i foretaket:<ol class="defaultList" type="a"><li data-name="a." value="1"><article class="listArticle" id="kapittel-2-paragraf-5-nummer-1-punkt-1"><article class="legalP" id="kapittel-2-paragraf-5-nummer-1-punkt-1-ledd-1">meldepliktig, jf. <a href="lov/2025-06-20-106/§4-3">foretaksregisterloven § 4-3</a></article></article></li><li data-name="b." value="2"><article class="listArticle" id="kapittel-2-paragraf-5-nummer-1-punkt-2"><article class="legalP" id="kapittel-2-paragraf-5-nummer-1-punkt-2-ledd-1">signaturberettiget</article></article></li><li data-name="c." value="3"><article class="listArticle" id="kapittel-2-paragraf-5-nummer-1-punkt-3"><article class="legalP" id="kapittel-2-paragraf-5-nummer-1-punkt-3-ledd-1">daglig leder</article></article></li><li data-name="d." value="4"><article class="listArticle" id="kapittel-2-paragraf-5-nummer-1-punkt-4"><article class="legalP" id="kapittel-2-paragraf-5-nummer-1-punkt-4-ledd-1">forretningsfører som er registrert i Enhetsregisteret for borettslag og eierseksjonssameie</article></article></li><li data-name="e." value="5"><article class="listArticle" id="kapittel-2-paragraf-5-nummer-1-punkt-5"><article class="legalP" id="kapittel-2-paragraf-5-nummer-1-punkt-5-ledd-1">representant for norskregistrert utenlandsk foretak som er registrert i Enhetsregisteret, jf. <a href="lov/2009-06-19-58/§2-1/ledd/6">merverdiavgiftsloven § 2-1 sjette ledd</a>.</article></article></li></ol></article><article class="numberedLegalP" data-numerator="2" id="kapittel-2-paragraf-5-nummer-2">(2) Melding som nevnt i første ledd kan også signeres av en fysisk person som styreleder eller daglig leder i foretaket har delegert retten til å signere meldingen til. For enkeltpersonforetak kan retten til å signere meldingen også delegeres av innehaver. Tildeling av rett til å signere meldingen som nevnt i første og andre punktum skal skje ved bruk av løsning som er godkjent av registerføreren.</article><article class="numberedLegalP" data-numerator="3" id="kapittel-2-paragraf-5-nummer-3">(3) Melding til Foretaksregisteret etter <a href="lov/2025-06-20-106/§4-1">foretaksregisterloven § 4-1</a> og <a href="lov/2025-06-20-106/§4-2">§ 4-2</a> som er sendt inn på papir, skal være signert av samtlige meldepliktige eller av signaturberettiget.</article></article><article class="legalArticle" data-lovdata-URL="SF/forskrift/2025-08-06-1611/§2-6" data-name="§2-6" id="kapittel-2-paragraf-6"><h3 class="legalArticleHeader"><span class="legalArticleValue">§ 2-6</span>. <span class="legalArticleTitle">Særlige regler om meldeplikt og om signering av melding i foreninger og andre juridiske personer uten styre</span></h3><article class="numberedLegalP" data-numerator="1" id="kapittel-2-paragraf-6-nummer-1">(1) Den som har plikt til å sende melding etter <a href="lov/2025-06-20-106/§4-1">foretaksregisterloven § 4-1</a> og <a href="lov/2025-06-20-106/§4-2">§ 4-2</a> for forening som nevnt i <a href="lov/2025-06-20-106/§2-1/ledd/1/bokstav/p">foretaksregisterloven § 2-1 første ledd bokstav p</a>, men som ikke har styre, er:<ol class="defaultList" type="a"><li data-name="a." value="1"><article class="listArticle" id="kapittel-2-paragraf-6-nummer-1-punkt-1"><article class="legalP" id="kapittel-2-paragraf-6-nummer-1-punkt-1-ledd-1">daglig leder for foreningen</article></article></li><li data-name="b." value="2"><article class="listArticle" id="kapittel-2-paragraf-6-nummer-1-punkt-2"><article class="legalP" id="kapittel-2-paragraf-6-nummer-1-punkt-2-ledd-1">den som er registrert i Enhetsregisteret som forretningsfører for foreningen, dersom foreningen verken har styre eller daglig leder</article></article></li><li data-name="c." value="3"><article class="listArticle" id="kapittel-2-paragraf-6-nummer-1-punkt-3"><article class="legalP" id="kapittel-2-paragraf-6-nummer-1-punkt-3-ledd-1">den som er registrert i Enhetsregisteret som kontaktperson for foreningen, dersom foreningen verken har styre, daglig leder eller forretningsfører som nevnt i bokstav b.</article></article></li></ol></article><article class="numberedLegalP" data-numerator="2" id="kapittel-2-paragraf-6-nummer-2">(2) Første ledd gjelder tilsvarende for andre juridiske personer som nevnt i <a href="lov/2025-06-20-106/§2-1/ledd/1/bokstav/w">foretaksregisterloven § 2-1 første ledd bokstav w</a>, men som ikke har styre.</article><article class="numberedLegalP" data-numerator="3" id="kapittel-2-paragraf-6-nummer-3">(3) Melding til Foretaksregisteret etter <a href="lov/2025-06-20-106/§4-1">foretaksregisterloven § 4-1</a> og <a href="lov/2025-06-20-106/§4-2">§ 4-2</a> for forening som nevnt i <a href="lov/2025-06-20-106/§2-1/ledd/1/bokstav/p">foretaksregisterloven § 2-1 første ledd bokstav p</a>, som ikke har registrert person i rolle som nevnt i denne forskriften <a href="forskrift/2025-08-06-1611/§2-5/ledd/1">§ 2-5 første ledd</a>, kan signeres av den som er registrert i Enhetsregisteret som kontaktperson for foreningen.</article><article class="numberedLegalP" data-numerator="4" id="kapittel-2-paragraf-6-nummer-4">(4) Tredje ledd gjelder tilsvarende for annen juridisk person som nevnt i <a href="lov/2025-06-20-106/§2-1/ledd/1/bokstav/w">foretaksregisterloven § 2-1 første ledd bokstav w</a>, som ikke har registrert person i rolle som nevnt i denne forskriften <a href="forskrift/2025-08-06-1611/§2-5/ledd/1">§ 2-5 første ledd</a>.</article></article></section><section class="section" data-name="kap3" id="kapittel-3" data-lovdata-URL="SF/forskrift/2025-08-06-1611/KAPITTEL_3"><h2>Kapittel 3. Stengning for mottak og registrering av meldinger</h2><article class="legalArticle" data-lovdata-URL="SF/forskrift/2025-08-06-1611/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Stengning for mottak og registrering av meldinger ved større vedlikeholdsarbeider eller systemomlegginger</span></h3><article class="numberedLegalP" data-numerator="1" id="kapittel-3-paragraf-1-nummer-1">(1) I forbindelse med større vedlikeholdsarbeider eller systemomlegginger kan registerføreren stenge for mottak og registrering av meldinger i den perioden som anses nødvendig av hensyn til det arbeidet som skal utføres. Papirdokumenter som har kommet inn under stengningen, vil anses mottatt på det tidspunkt stengningen opphører.</article><article class="numberedLegalP" data-numerator="2" id="kapittel-3-paragraf-1-nummer-2">(2) Registerføreren skal på egnet måte varsle brukerne om planlagt stengning i god tid før stengningen skjer.</article></article></section><section class="section" data-name="kap4" id="kapittel-4" data-lovdata-URL="SF/forskrift/2025-08-06-1611/KAPITTEL_4"><h2>Kapittel 4. Innhenting og registrering av opplysninger</h2><article class="legalArticle" data-lovdata-URL="SF/forskrift/2025-08-06-1611/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Innhenting og registrering av opplysninger fra registre som ikke føres av offentlig myndighet</span></h3><article class="legalP" id="kapittel-4-paragraf-1-ledd-1">Dersom det er ubetenkelig, kan registerføreren innhente og registrere opplysninger fra følgende registre:<ol class="defaultList" type="a"><li data-name="a." value="1"><article class="listArticle" id="kapittel-4-paragraf-1-ledd-1-punkt-1"><article class="legalP" id="kapittel-4-paragraf-1-ledd-1-punkt-1-ledd-1">Posten Bring AS sitt Adresseregister, Gateregister og Postnummerregister.</article></article></li></ol></article></article></section><section class="section" data-name="kap5" id="kapittel-5" data-lovdata-URL="SF/forskrift/2025-08-06-1611/KAPITTEL_5"><h2>Kapittel 5. Firmaattest</h2><article class="legalArticle" data-lovdata-URL="SF/forskrift/2025-08-06-1611/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Firmaattest</span></h3><article class="numberedLegalP" data-numerator="1" id="kapittel-5-paragraf-1-nummer-1">(1) Firmaattesten skal minst inneholde følgende opplysninger dersom disse er registrert i Foretaksregisteret:<ol class="defaultList" type="a"><li data-name="a." value="1"><article class="listArticle" id="kapittel-5-paragraf-1-nummer-1-punkt-1"><article class="legalP" id="kapittel-5-paragraf-1-nummer-1-punkt-1-ledd-1">firmaattestens utstedelsesdato</article></article></li><li data-name="b." value="2"><article class="listArticle" id="kapittel-5-paragraf-1-nummer-1-punkt-2"><article class="legalP" id="kapittel-5-paragraf-1-nummer-1-punkt-2-ledd-1">organisasjonsform</article></article></li><li data-name="c." value="3"><article class="listArticle" id="kapittel-5-paragraf-1-nummer-1-punkt-3"><article class="legalP" id="kapittel-5-paragraf-1-nummer-1-punkt-3-ledd-1">organisasjonsnummer</article></article></li><li data-name="d." value="4"><article class="listArticle" id="kapittel-5-paragraf-1-nummer-1-punkt-4"><article class="legalP" id="kapittel-5-paragraf-1-nummer-1-punkt-4-ledd-1">foretaksnavn</article></article></li><li data-name="e." value="5"><article class="listArticle" id="kapittel-5-paragraf-1-nummer-1-punkt-5"><article class="legalP" id="kapittel-5-paragraf-1-nummer-1-punkt-5-ledd-1">forretningsadresse</article></article></li><li data-name="f." value="6"><article class="listArticle" id="kapittel-5-paragraf-1-nummer-1-punkt-6"><article class="legalP" id="kapittel-5-paragraf-1-nummer-1-punkt-6-ledd-1">navn på foretakets styremedlemmer, varamedlemmer og daglig leder</article></article></li><li data-name="g." value="7"><article class="listArticle" id="kapittel-5-paragraf-1-nummer-1-punkt-7"><article class="legalP" id="kapittel-5-paragraf-1-nummer-1-punkt-7-ledd-1">navn på deltakerne i ansvarlig selskap</article></article></li><li data-name="h." value="8"><article class="listArticle" id="kapittel-5-paragraf-1-nummer-1-punkt-8"><article class="legalP" id="kapittel-5-paragraf-1-nummer-1-punkt-8-ledd-1">navn på komplementar i kommandittselskap</article></article></li><li data-name="i." value="9"><article class="listArticle" id="kapittel-5-paragraf-1-nummer-1-punkt-9"><article class="legalP" id="kapittel-5-paragraf-1-nummer-1-punkt-9-ledd-1">navn på innehaver av enkeltpersonforetak</article></article></li><li data-name="j." value="10"><article class="listArticle" id="kapittel-5-paragraf-1-nummer-1-punkt-10"><article class="legalP" id="kapittel-5-paragraf-1-nummer-1-punkt-10-ledd-1">opplysninger om signatur og prokura</article></article></li><li data-name="k." value="11"><article class="listArticle" id="kapittel-5-paragraf-1-nummer-1-punkt-11"><article class="legalP" id="kapittel-5-paragraf-1-nummer-1-punkt-11-ledd-1">opplysning om foretakets revisor</article></article></li><li data-name="l." value="12"><article class="listArticle" id="kapittel-5-paragraf-1-nummer-1-punkt-12"><article class="legalP" id="kapittel-5-paragraf-1-nummer-1-punkt-12-ledd-1">for aksjeselskap, opplysning om at selskapets årsregnskap ikke skal revideres</article></article></li><li data-name="m." value="13"><article class="listArticle" id="kapittel-5-paragraf-1-nummer-1-punkt-13"><article class="legalP" id="kapittel-5-paragraf-1-nummer-1-punkt-13-ledd-1">hva slags næringsvirksomhet som enkeltpersonforetak driver</article></article></li><li data-name="n." value="14"><article class="listArticle" id="kapittel-5-paragraf-1-nummer-1-punkt-14"><article class="legalP" id="kapittel-5-paragraf-1-nummer-1-punkt-14-ledd-1">opplysning om at foretaket er under konkursbehandling, rekonstruksjonsforhandling eller oppløsning</article></article></li><li data-name="o." value="15"><article class="listArticle" id="kapittel-5-paragraf-1-nummer-1-punkt-15"><article class="legalP" id="kapittel-5-paragraf-1-nummer-1-punkt-15-ledd-1">navn på bostyrer, dersom det er oppnevnt bostyrer for foretaket etter <a href="lov/1984-06-08-58/§77">konkursloven § 77</a>.</article></article></li></ol></article><article class="numberedLegalP" data-numerator="2" id="kapittel-5-paragraf-1-nummer-2">(2) For utenlandsk foretak med forretnings- eller driftssted her i landet, utstedes firmaattesten for den norske virksomheten. Opplysninger om det utenlandske foretakets (hovedforetaket) foretaksnavn, adresse og organisasjonsnummer skal også fremgå.</article><article class="numberedLegalP" data-numerator="3" id="kapittel-5-paragraf-1-nummer-3">(3) Firmaattesten for utenlandske foretak, jf. <a href="lov/2025-06-20-106/§3-8">foretaksregisterloven § 3-8</a>, skal i tillegg inneholde følgende opplysninger:<ol class="defaultList" type="a"><li data-name="a." value="1"><article class="listArticle" id="kapittel-5-paragraf-1-nummer-3-punkt-1"><article class="legalP" id="kapittel-5-paragraf-1-nummer-3-punkt-1-ledd-1">hvis foretaket er registrert i et offentlig foretaksregister i sin hjemstat, dette registerets navn og adresse samt foretakets registreringsnummer</article></article></li><li data-name="b." value="2"><article class="listArticle" id="kapittel-5-paragraf-1-nummer-3-punkt-2"><article class="legalP" id="kapittel-5-paragraf-1-nummer-3-punkt-2-ledd-1">hvis foretaket ikke er registrert i et offentlig foretaksregister i sin hjemstat, hvilken stats lovgivning foretaket er underlagt</article></article></li></ol></article><article class="numberedLegalP" data-numerator="4" id="kapittel-5-paragraf-1-nummer-4">(4) Firmaattesten for europeiske økonomiske foretaksgrupper skal i tillegg inneholde følgende opplysninger:<ol class="defaultList" type="a"><li data-name="a." value="1"><article class="listArticle" id="kapittel-5-paragraf-1-nummer-4-punkt-1"><article class="legalP" id="kapittel-5-paragraf-1-nummer-4-punkt-1-ledd-1">navn på deltakerne</article></article></li><li data-name="b." value="2"><article class="listArticle" id="kapittel-5-paragraf-1-nummer-4-punkt-2"><article class="legalP" id="kapittel-5-paragraf-1-nummer-4-punkt-2-ledd-1">hva slags næringsvirksomhet som foretaksgruppen driver</article></article></li><li data-name="c." value="3"><article class="listArticle" id="kapittel-5-paragraf-1-nummer-4-punkt-3"><article class="legalP" id="kapittel-5-paragraf-1-nummer-4-punkt-3-ledd-1">registreringsdato og eventuelt gruppens varighet</article></article></li><li data-name="d." value="4"><article class="listArticle" id="kapittel-5-paragraf-1-nummer-4-punkt-4"><article class="legalP" id="kapittel-5-paragraf-1-nummer-4-punkt-4-ledd-1">forslag om å flytte foretakets adresse til annen medlemsstat</article></article></li><li data-name="e." value="5"><article class="listArticle" id="kapittel-5-paragraf-1-nummer-4-punkt-5"><article class="legalP" id="kapittel-5-paragraf-1-nummer-4-punkt-5-ledd-1">navn på den eller de personer som skal forestå gruppens avvikling.</article></article></li></ol></article></article></section><section class="section" data-name="kap6" id="kapittel-6" data-lovdata-URL="SF/forskrift/2025-08-06-1611/KAPITTEL_6"><h2>Kapittel 6. Utlevering av opplysninger</h2><article class="legalArticle" data-lovdata-URL="SF/forskrift/2025-08-06-1611/§6-1" data-name="§6-1" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>. <span class="legalArticleTitle">Utstedelse, bekreftelse og autentisering av kopier</span></h3><article class="legalP" id="kapittel-6-paragraf-1-ledd-1">Kopier som utstedes fra Foretaksregisteret skal bekreftes å være «rett kopi», med mindre rekvirenten gir avkall på bekreftelsen. Elektronisk kopi som utstedes fra Foretaksregisteret skal autentiseres ved bruk av tillitstjenester som nevnt i forordning <a href="eu/32014r0910">(EU) nr. 910/2014</a>, jf. <a href="lov/2018-06-15-44/§1">lov 15. juni 2018 nr. 44 om gjennomføring av EUs forordning om elektronisk identifikasjon og tillitstjenester for elektroniske transaksjoner i det indre marked § 1</a>, for å sikre at kopien er fra Foretaksregisteret og at innholdet er en rett kopi av dokumentet i registeret eller samsvarer med opplysninger i registeret.</article></article></section><section class="section" data-name="kap7" id="kapittel-7" data-lovdata-URL="SF/forskrift/2025-08-06-1611/KAPITTEL_7"><h2>Kapittel 7. Tvangsmulkt</h2><article class="legalArticle" data-lovdata-URL="SF/forskrift/2025-08-06-1611/§7-1" data-name="§7-1" id="kapittel-7-paragraf-1"><h3 class="legalArticleHeader"><span class="legalArticleValue">§ 7-1</span>. <span class="legalArticleTitle">Ileggelse av tvangsmulkt</span></h3><article class="numberedLegalP" data-numerator="1" id="kapittel-7-paragraf-1-nummer-1">(1) Tvangsmulkt etter <a href="lov/2025-06-20-106/§11-2">foretaksregisterloven § 11-2</a> kan ilegges foretaket i inntil 26 uker etter følgende satser:<ol class="defaultList" type="1"><li data-name="1." value="1"><article class="listArticle" id="kapittel-7-paragraf-1-nummer-1-punkt-1"><article class="legalP" id="kapittel-7-paragraf-1-nummer-1-punkt-1-ledd-1">kr 500 per uke de første åtte uker</article></article></li><li data-name="2." value="2"><article class="listArticle" id="kapittel-7-paragraf-1-nummer-1-punkt-2"><article class="legalP" id="kapittel-7-paragraf-1-nummer-1-punkt-2-ledd-1">kr 1&#xa0;000 per uke de neste ti uker</article></article></li><li data-name="3." value="3"><article class="listArticle" id="kapittel-7-paragraf-1-nummer-1-punkt-3"><article class="legalP" id="kapittel-7-paragraf-1-nummer-1-punkt-3-ledd-1">kr 1&#xa0;500 per uke de siste åtte uker.</article></article></li></ol></article><article class="numberedLegalP" data-numerator="2" id="kapittel-7-paragraf-1-nummer-2">(2) Dersom grunnlaget for tvangsmulkt ikke er bortfalt innen utløpet av perioden som nevnt i første ledd, kan registerføreren ilegge meldepliktige etter <a href="lov/2025-06-20-106/§4-3">foretaksregisterloven § 4-3</a> tvangsmulkt etter bestemmelsen i første ledd. De meldepliktige er solidarisk ansvarlige for tvangsmulkten.</article><article class="numberedLegalP" data-numerator="3" id="kapittel-7-paragraf-1-nummer-3">(3) Tvangsmulkt ilegges for hele uker slik at del av en uke regnes som full uke.</article><article class="numberedLegalP" data-numerator="4" id="kapittel-7-paragraf-1-nummer-4">(4) Tvangsmulkt kan ikke ilegges uten at registerføreren har varslet foretaket/den meldepliktige om manglende overholdelse av meldeplikten eller dokumentopplysningsplikten, og gitt denne en rimelig frist til å rette forholdet.</article></article><article class="legalArticle" data-lovdata-URL="SF/forskrift/2025-08-06-1611/§7-2" data-name="§7-2" id="kapittel-7-paragraf-2"><h3 class="legalArticleHeader"><span class="legalArticleValue">§ 7-2</span>. <span class="legalArticleTitle">Forbud mot å ilegge tvangsmulkt etter både foretaksregisterloven og enhetsregisterloven for samme forhold</span></h3><article class="legalP" id="kapittel-7-paragraf-2-ledd-1">Det kan ikke ilegges tvangsmulkt etter både <a href="lov/2025-06-20-106">foretaksregisterloven</a> og <a href="lov/2025-06-20-105">enhetsregisterloven</a> for samme forhold.</article></article><article class="legalArticle" data-lovdata-URL="SF/forskrift/2025-08-06-1611/§7-3" data-name="§7-3" id="kapittel-7-paragraf-3"><h3 class="legalArticleHeader"><span class="legalArticleValue">§ 7-3</span>. <span class="legalArticleTitle">Klage på vedtak om tvangsmulkt</span></h3><article class="legalP" id="kapittel-7-paragraf-3-ledd-1">Vedtak om tvangsmulkt kan påklages etter reglene i <a href="lov/1967-02-10">forvaltningsloven</a>.</article></article><article class="legalArticle" data-lovdata-URL="SF/forskrift/2025-08-06-1611/§7-4" data-name="§7-4" id="kapittel-7-paragraf-4"><h3 class="legalArticleHeader"><span class="legalArticleValue">§ 7-4</span>. <span class="legalArticleTitle">Ettergivelse av ilagt tvangsmulkt</span></h3><article class="numberedLegalP" data-numerator="1" id="kapittel-7-paragraf-4-nummer-1">(1) Registerføreren kan etter søknad helt eller delvis ettergi ilagt tvangsmulkt dersom<ol class="defaultList" type="a"><li data-name="a." value="1"><article class="listArticle" id="kapittel-7-paragraf-4-nummer-1-punkt-1"><article class="legalP" id="kapittel-7-paragraf-4-nummer-1-punkt-1-ledd-1">det blir gjort sannsynlig at meldeplikten eller dokumentopplysningsplikten ikke er overholdt som følge av forhold utenfor foretakets kontroll.</article></article></li><li data-name="b." value="2"><article class="listArticle" id="kapittel-7-paragraf-4-nummer-1-punkt-2"><article class="legalP" id="kapittel-7-paragraf-4-nummer-1-punkt-2-ledd-1">særlige rimelighetsgrunner tilsier det.</article></article></li></ol></article><article class="numberedLegalP" data-numerator="2" id="kapittel-7-paragraf-4-nummer-2">(2) Søknad om ettergivelse må fremsettes for Foretaksregisteret innen ett år etter at vedtaket om ileggelse av tvangsmulkt ble fattet.</article><article class="numberedLegalP" data-numerator="3" id="kapittel-7-paragraf-4-nummer-3">(3) Registerførerens vedtak i sak om ettergivelse av ilagt tvangsmulkt kan påklages etter reglene i <a href="lov/1967-02-10">forvaltningsloven</a>.</article></article></section><section class="section" data-name="kap8" id="kapittel-8" data-lovdata-URL="SF/forskrift/2025-08-06-1611/KAPITTEL_8"><h2>Kapittel 8. Ikrafttredelse</h2><article class="legalArticle" data-lovdata-URL="SF/forskrift/2025-08-06-1611/§8-1" data-name="§8-1" id="kapittel-8-paragraf-1"><h3 class="legalArticleHeader"><span class="legalArticleValue">§ 8-1</span>. <span class="legalArticleTitle">Ikrafttredelse</span></h3><article class="legalP" id="kapittel-8-paragraf-1-ledd-1">Forskriften trer i kraft 1. januar 2026. Fra samme tidspunkt oppheves <a href="forskrift/1987-12-18-984">forskrift 18. desember 1987 nr. 984 om registrering av foretak</a>.</article></article></section></main></body></html>