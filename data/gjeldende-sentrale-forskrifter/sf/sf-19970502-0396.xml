<!DOCTYPE html><html lang="no"><head><title>Forskrift om adgang til og opphold på norsk territorium under fredsforhold for fremmede militære og sivile statsfartøyer</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-1997-05-02-396</dd><dt class="dokid">DokumentID</dt><dd class="dokid">SF/forskrift/1997-05-02-396</dd><dt class="ministry">Departement</dt><dd class="ministry"><ul><li>Forsvarsdepartementet</li></ul></dd><dt class="subunit">Etat</dt><dd class="subunit"><ul><li>Sikkerhetspolitisk avd.</li></ul></dd><dt class="publishedIn">Publisert i</dt><dd class="publishedIn">Avd I 1997 859</dd><dt class="dateInForce">I kraft fra</dt><dd class="dateInForce">1997-06-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2014-10-17</dd><dt class="lastChangedBy">Sist endret ved</dt><dd class="lastChangedBy"><a href="forskrift/2014-10-17-1332">forskrift/2014-10-17-1332</a></dd><dt class="changesToDocuments">Endrer</dt><dd class="changesToDocuments"><ul><li><a href="forskrift/1951-01-19-1">forskrift/1951-01-19-1</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1914-08-18-3/§1">lov/1914-08-18-3/§1</a></li><li><a href="lov/1993-06-11-101/§17-14">lov/1993-06-11-101/§17-14</a></li><li><a href="lov/2003-06-27-57/§2">lov/2003-06-27-57/§2</a></li><li><a href="lov/2003-06-27-57/§3">lov/2003-06-27-57/§3</a></li><li><a href="lov/2014-08-15-61/§6">lov/2014-08-15-61/§6</a></li><li><a href="lov/2019-06-21-70/§53">lov/2019-06-21-70/§53</a></li></ul></dd><dt class="lastupdated">Rettet</dt><dd class="lastupdated">2015-01-01 (hjemmel)</dd><dt class="titleShort">Korttittel</dt><dd class="titleShort">Forskrift om fremmede statsfartøyer</dd><dt class="title">Tittel</dt><dd class="title">Forskrift om adgang til og opphold på norsk territorium under fredsforhold for fremmede militære og sivile statsfartøyer</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 2. mai 1997 med hjemmel i <a href="lov/1914-08-18-3">lov av 18. august 1914 nr. 3</a> om forsvarshemmeligheter <a href="lov/1914-08-18-3/§1">§ 1</a>, <a href="lov/1993-06-11-101">lov av 11. juni 1993 nr. 101</a> om luftfart (luftfartsloven) <a href="lov/1993-06-11-101/§17-14">§ 17-14</a> og <a href="lov/1989-06-16-59">lov av 16. juni 1989 nr. 59</a> om lostjenesten m.v. <a href="lov/1989-06-16-59/§13">§ 13</a>. Fremmet av Forsvarsdepartementet. <br /> <strong>Tilføyd hjemmel:</strong> <a href="lov/2003-06-27-57">Lov 27. juni 2003 nr. 57</a> om Norges territorialfarvann og tilstøtende sone <a href="lov/2003-06-27-57/§2">§ 2</a> tredje ledd og <a href="lov/2003-06-27-57/§3">§ 3</a> annet ledd. <a href="lov/2014-08-15-61">Lov 15. august 2014 nr. 61</a> om losordningen <a href="lov/2014-08-15-61/§6">§ 6</a> sjette ledd. <br /><strong>Endret</strong> ved <a href="forskrift/2008-06-27-735">forskrifter 27 juni 2008 nr. 735</a>, <a href="forskrift/2014-10-17-1332">17 okt 2014 nr. 1332</a>. <br /> <strong>Rettelser:</strong> 01.01.2015 (hjemmel).</dd><dt class="refid">RefID</dt><dd class="refid">forskrift/1997-05-02-396</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om adgang til og opphold på norsk territorium under fredsforhold for fremmede militære og sivile statsfartøyer</a><ul class="tocSubUl"><li><a href="#kapittel-1" data-child-interval="§§ 1 – 2">Kapittel I. Innledende bestemmelser</a><ul class="tocSubUl"><li><a href="#kapittel-1-paragraf-1">§ 1. Forskriftens formål og virkeområde</a></li><li><a href="#kapittel-1-paragraf-2">§ 2. Definisjoner</a></li></ul></li><li><a href="#kapittel-2" data-child-interval="§§ 3 – 4">Kapittel II. Adgang til og opphold på norsk territorium</a><ul class="tocSubUl"><li><a href="#kapittel-2-paragraf-1">§ 3. Søknad</a></li><li><a href="#kapittel-2-paragraf-2">§ 4. Unntak fra kravet om diplomatisk klarering</a></li></ul></li><li><a href="#kapittel-3" data-child-interval="§§ 5 – 9">Kapittel III. Fremmede fartøyer</a><ul class="tocSubUl"><li><a href="#kapittel-3-paragraf-1">§ 5. Rapporteringsplikt</a></li><li><a href="#kapittel-3-paragraf-2">§ 6. Losplikt</a></li><li><a href="#kapittel-3-paragraf-3">§ 7. Undervannsbåter</a></li><li><a href="#kapittel-3-paragraf-4">§ 8. Lettbåter o.l.</a></li><li><a href="#kapittel-3-paragraf-5">§ 9. Farleder</a></li></ul></li><li><a href="#kapittel-4" data-child-interval="§§ 10 – 11">Kapittel IV. Fremmede luftfartøyer</a><ul class="tocSubUl"><li><a href="#kapittel-4-paragraf-1">§ 10. Opphold på norsk territorium</a></li><li><a href="#kapittel-4-paragraf-2">§ 11. Luftfartøyer om bord på fremmede militære og sivile statsfartøyer</a></li></ul></li><li><a href="#kapittel-5" data-child-interval="§§ 12 – 19">Kapittel V. Fellesbestemmelser</a><ul class="tocSubUl"><li><a href="#kapittel-5-paragraf-1">§ 12. Kjennetegn</a></li><li><a href="#kapittel-5-paragraf-2">§ 13. Radiokommunikasjon</a></li><li><a href="#kapittel-5-paragraf-3">§ 14. Øvelser og annen militær aktivitet</a></li><li><a href="#kapittel-5-paragraf-4">§ 15. Forbudt aktivitet</a></li><li><a href="#kapittel-5-paragraf-5">§ 16. Påbudt aktivitet</a></li><li><a href="#kapittel-5-paragraf-6">§ 17. Opphør av tillatelse til anløp</a></li><li><a href="#kapittel-5-paragraf-7">§ 18. Dispensasjoner</a></li><li><a href="#kapittel-5-paragraf-8">§ 19. Ikrafttredelse og opphevelse av andre bestemmelser</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/1997-05-02-396" id="dokument"><h1>Forskrift om adgang til og opphold på norsk territorium under fredsforhold for fremmede militære og sivile statsfartøyer</h1><section class="section" data-name="kapI" id="kapittel-1" data-lovdata-URL="SF/forskrift/1997-05-02-396/KAPITTEL_1"><h2>Kapittel I. Innledende bestemmelser</h2><article class="legalArticle" data-lovdata-URL="SF/forskrift/1997-05-02-396/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens formål og virkeområde</span></h3><article class="legalP" id="kapittel-1-paragraf-1-ledd-1">Forskriftens formål er å gi bestemmelser om fremmede militære og sivile statsfartøyers adgang til og opphold på norsk territorium, herunder å sikre at norske myndigheter til enhver tid har oversikt over og kontroll med slike fartøyer.</article><article class="legalP" id="kapittel-1-paragraf-1-ledd-2">Forskriften gjelder i hele riket, herunder på Svalbard og Jan Mayen samt på Bouvet-øya. Den gjelder ikke Dronning Maud Land og Peter I's øy.</article><article class="legalP" id="kapittel-1-paragraf-1-ledd-3">Forsvarsdepartementet kan i krise- og krigstilfeller, eller når krise eller krig truer, helt eller delvis sette forskriften ut av kraft for ethvert fremmed militært eller sivilt statsfartøy.</article><article class="legalP" id="kapittel-1-paragraf-1-ledd-4">Disse regler skal ikke være til hinder for aktivitet i henhold til øvelser fastsatt i Forsvarssjefens øvelsesprogram eller i henhold til de rustningskontrollavtaler som Norge er part i.</article><article class="changesToParent">Endret ved <a href="forskrift/2008-06-27-735">forskrift 27 juni 2008 nr. 735</a>.</article></article><article class="legalArticle" data-lovdata-URL="SF/forskrift/1997-05-02-396/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-2-ledd-1">Med <i>militære fartøyer</i> forstås ethvert fartøy, herunder hjelpefartøy, som står under militær kommando i en fremmed stat eller i en internasjonal organisasjon.</article><article class="legalP" id="kapittel-1-paragraf-2-ledd-2">Med <i>sivile statsfartøyer</i> forstås ethvert fartøy, herunder hjelpefartøy, som eies eller drives av en fremmed stat og benyttes for ikke-kommersielle formål.</article><article class="legalP" id="kapittel-1-paragraf-2-ledd-3">Med <i>militære luftfartøyer</i> forstås ethvert luftfartøy som står under militær kommando i en fremmed stat eller i en internasjonal organisasjon.</article><article class="legalP" id="kapittel-1-paragraf-2-ledd-4">Med <i>sivile statlige luftfartøyer</i> forstås ethvert luftfartøy som eies eller drives av en fremmed stat og benyttes for ikke-kommersielle formål.</article><article class="legalP" id="kapittel-1-paragraf-2-ledd-5">Med <i>fremmede militære og sivile statsfartøyer</i> forstås alle ovenfor nevnte militære og sivile fartøyer og luftfartøyer.</article><article class="legalP" id="kapittel-1-paragraf-2-ledd-6">Med <i>norske myndigheter</i> menes Forsvarsdepartementet eller den departementet bemyndiger. Henvendelser og rapporteringer i henhold til bestemmelsene i denne forskrift skal rettes til Fellesoperativt hovedkvarter. Søknader ad diplomatisk vei fremmes som foreskrevet i <a href="forskrift/1997-05-02-396/§3">§ 3</a> via Utenriksdepartementet og/eller norsk utenriksstasjon.</article><article class="legalP" id="kapittel-1-paragraf-2-ledd-7">Med <i>grunnlinjene</i> forstås rette linjer trukket mellom grunnlinjepunktene.</article><article class="legalP" id="kapittel-1-paragraf-2-ledd-8">Med <i>norsk indre farvann</i> forstås alt farvann som ligger innenfor grunnlinjene.</article><article class="legalP" id="kapittel-1-paragraf-2-ledd-9">Med <i>sjøterritoriet</i> forstås farvannet mellom grunnlinjene og territorialgrensen.</article><article class="legalP" id="kapittel-1-paragraf-2-ledd-10">Med <i>norsk territorialfarvann</i> forstås alt farvann innenfor territorialgrensen.</article><article class="legalP" id="kapittel-1-paragraf-2-ledd-11">Med <i>norsk territorium</i> forstås alt norsk landområde, indre farvann og sjøterritoriet, samt luftområdet over disse.</article><article class="legalP" id="kapittel-1-paragraf-2-ledd-12">Med <i>uskyldig gjennomfart</i> forstås navigasjon over sjøterritoriet, enten i transitt eller på vei til eller fra norsk indre farvann, i samsvar med FNs <a href="traktat/1982-12-10-1">havrettskonvensjon.</a></article><article class="changesToParent">Endret ved <a href="forskrift/2008-06-27-735">forskrift 27 juni 2008 nr. 735</a>.</article></article></section><section class="section" data-name="kapII" id="kapittel-2" data-lovdata-URL="SF/forskrift/1997-05-02-396/KAPITTEL_2"><h2>Kapittel II. Adgang til og opphold på norsk territorium</h2><article class="changesToParent">Overskrift endret ved <a href="forskrift/2008-06-27-735">forskrift 27 juni 2008 nr. 735</a>.</article><article class="legalArticle" data-lovdata-URL="SF/forskrift/1997-05-02-396/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Søknad</span></h3><article class="legalP" id="kapittel-2-paragraf-1-ledd-1">Fremmede militære og sivile statsfartøyer har med de unntak som følger av <a href="forskrift/1997-05-02-396/§4">§ 4</a> kun adgang til norsk territorium etter på forhånd å ha innhentet tillatelse ad diplomatisk vei. Søknad ad diplomatisk vei om tillatelse for adgang til og opphold på norsk territorium, skal fremmes via Utenriksdepartementet og/eller norsk utenriksstasjon.</article><article class="legalP" id="kapittel-2-paragraf-1-ledd-2">Slik søknad skal, hvis ikke annet er bestemt, for fremmede fartøyer være mottatt senest 7 dager og for fremmede luftfartøyer senest 72 timer før anløpet finner sted. Søknad skal ledsages av meddelelse om det antall fremmede militære og sivile statsfartøyer som skal delta i besøket, type, kallesignal for fartøyenes radiostasjon, samt øvrige opplysninger som er nødvendige for deres identifikasjon, den rute de akter å følge på norsk territorium, den eller de havner, anker- eller flyplasser som ønskes anløpt, tidspunktet for anløp og dettes varighet.</article><article class="legalP" id="kapittel-2-paragraf-1-ledd-3">For reaktordrevne fartøyer skal søknad være mottatt senest 14 dager før anløpet er planlagt å finne sted.</article><article class="legalP" id="kapittel-2-paragraf-1-ledd-4">For fremmede fartøyer som medfører luftfartøyer om bord skal type og antall luftfartøyer oppgis.</article><article class="legalP" id="kapittel-2-paragraf-1-ledd-5">Hvis det nøyaktige tidspunkt for anløpet ikke kan oppgis samtidig med søknaden, skal dette meddeles snarest mulig.</article><article class="legalP" id="kapittel-2-paragraf-1-ledd-6">For fremmede militære fartøyer og luftfartøyer som skal delta i øvelser fastsatt i Forsvarsjefens øvelsesprogram kan klarering ansees som gitt i øvelsesordren.</article><article class="changesToParent">Endret ved <a href="forskrift/2008-06-27-735">forskrift 27 juni 2008 nr. 735</a>.</article></article><article class="legalArticle" data-lovdata-URL="SF/forskrift/1997-05-02-396/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Unntak fra kravet om diplomatisk klarering</span></h3><article class="legalP" id="kapittel-2-paragraf-2-ledd-1">Fremmede fartøyer har, uten å ha innhentet tillatelse diplomatisk vei, adgang til uskyldig gjennomfart i sjøterritoriet, og til stans eller ankring på sjøterritoriet under gjennomfarten når dette er nødvendig på grunn av force majeure eller havsnød eller for å yte assistanse til personer, skip eller luftfartøyer som er i fare eller nød.</article><article class="legalP" id="kapittel-2-paragraf-2-ledd-2">Fremmede luftfartøyer som er i nød har adgang til norsk territorium uten på forhånd å ha innhentet tillatelse diplomatisk vei.</article><article class="changesToParent">Endret ved <a href="forskrift/2008-06-27-735">forskrift 27 juni 2008 nr. 735</a>.</article></article></section><section class="section" data-name="kapIII" id="kapittel-3" data-lovdata-URL="SF/forskrift/1997-05-02-396/KAPITTEL_3"><h2>Kapittel III. Fremmede fartøyer</h2><article class="changesToParent">Overskriften endret ved <a href="forskrift/2008-06-27-735">forskrift 27 juni 2008 nr. 735</a>.</article><article class="legalArticle" data-lovdata-URL="SF/forskrift/1997-05-02-396/§5" data-name="§5" id="kapittel-3-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Rapporteringsplikt</span></h3><article class="legalP" id="kapittel-3-paragraf-1-ledd-1">Fremmede fartøyer skal rapportere posisjon og planlagt seilas til norske myndigheter når de passerer territorialgrensen, og deretter hver sjette time under seilas i norsk territorialfarvann.</article><article class="legalP" id="kapittel-3-paragraf-1-ledd-2">Fremmede fartøyer som må stanse eller ankre opp under uskyldig gjennomfart på sjøterritoriet, skal uten opphold gi melding til norske myndigheter om oppholdet og om årsaken til dette. Det samme gjelder fremmede fartøyer i havsnød som må søke nødhavn i norsk indre farvann.</article><article class="changesToParent">Endret ved <a href="forskrift/2008-06-27-735">forskrift 27 juni 2008 nr. 735</a>.</article></article><article class="legalArticle" data-lovdata-URL="SF/forskrift/1997-05-02-396/§6" data-name="§6" id="kapittel-3-paragraf-2"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Losplikt</span></h3><article class="legalP" id="kapittel-3-paragraf-2-ledd-1">Forsvarsdepartementet eller den departementet bemyndiger, kan av hensyn til rikets sikkerhet overfor fremmede militære og sivile statsfartøyer treffe enkeltvedtak om plikt til å bruke los ved seilas i norske indre farvann. Slikt påbud kan også gis for seilas på sjøterritoriet. Samferdselsdepartementet eller den departementet bemyndiger, kan av hensyn til trygg ferdsel overfor fremmede militære og sivile statsfartøyer fatte enkeltvedtak om plikt til å bruke los ved seilas i norske indre farvann og på sjøterritoriet.</article><article class="changesToParent">Endret ved <a href="forskrift/2008-06-27-735">forskrifter 27 juni 2008 nr. 735</a>, <a href="forskrift/2014-10-17-1332">17 okt 2014 nr. 1332</a>.</article></article><article class="legalArticle" data-lovdata-URL="SF/forskrift/1997-05-02-396/§7" data-name="§7" id="kapittel-3-paragraf-3"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Undervannsbåter</span></h3><article class="legalP" id="kapittel-3-paragraf-3-ledd-1">Fremmede militære undervannsbåter skal i norsk territorialfarvann alltid være fullt oppdykket og vise flagg, unntatt som ledd i godkjente øvelser og trening som vist til i <a href="forskrift/1997-05-02-396/§14">§ 14</a>.</article></article><article class="legalArticle" data-lovdata-URL="SF/forskrift/1997-05-02-396/§8" data-name="§8" id="kapittel-3-paragraf-4"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Lettbåter o.l.</span></h3><article class="legalP" id="kapittel-3-paragraf-4-ledd-1">Lettbåter o.l. tilhørende fremmede militære fartøyer må ikke medbringe våpen under ferdsel i norsk territorialfarvann.</article></article><article class="legalArticle" data-lovdata-URL="SF/forskrift/1997-05-02-396/§9" data-name="§9" id="kapittel-3-paragraf-5"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Farleder</span></h3><article class="legalP" id="kapittel-3-paragraf-5-ledd-1">I norsk territorialfarvann skal fremmede fartøyer følge de til enhver tid fastsatte farleder.</article><article class="changesToParent">Endret ved <a href="forskrift/2008-06-27-735">forskrift 27 juni 2008 nr. 735</a>.</article></article></section><section class="section" data-name="kapIV" id="kapittel-4" data-lovdata-URL="SF/forskrift/1997-05-02-396/KAPITTEL_4"><h2>Kapittel IV. Fremmede luftfartøyer</h2><article class="changesToParent">Overskriften endret ved <a href="forskrift/2008-06-27-735">forskrift 27 juni 2008 nr. 735</a>.</article><article class="legalArticle" data-lovdata-URL="SF/forskrift/1997-05-02-396/§10" data-name="§10" id="kapittel-4-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Opphold på norsk territorium</span></h3><article class="legalP" id="kapittel-4-paragraf-1-ledd-1">Fremmede luftfartøyer som har fått tillatelse til å anløpe eller overfly norsk territorium i henhold til <a href="forskrift/1997-05-02-396/§3">§ 3</a>, skal forholde seg som følger:<ol class="defaultList" type="a"><li data-name="a." value="1"><article class="listArticle" id="kapittel-4-paragraf-1-ledd-1-punkt-1"><article class="legalP" id="kapittel-4-paragraf-1-ledd-1-punkt-1-ledd-1">rette seg etter gjeldende internasjonale bestemmelser for sivil luftfart og spesielle bestemmelser, som av hensyn til flysikkerheten er gjort gjeldende for flyging over og landing på norsk territorium;</article></article></li><li data-name="b." value="2"><article class="listArticle" id="kapittel-4-paragraf-1-ledd-1-punkt-2"><article class="legalP" id="kapittel-4-paragraf-1-ledd-1-punkt-2-ledd-1">ikke uten å ha innhentet tillatelse på forhånd fly over eller lande i områder som av norske myndigheter i utgangspunktet er kunngjort forbudt for flyging;</article></article></li><li data-name="c." value="3"><article class="listArticle" id="kapittel-4-paragraf-1-ledd-1-punkt-3"><article class="legalP" id="kapittel-4-paragraf-1-ledd-1-punkt-3-ledd-1">ikke uten på forhånd å ha innhentet tillatelse føre ammunisjon, bomber, raketter, fotoutstyr og sensorsystemer;</article></article></li><li data-name="d." value="4"><article class="listArticle" id="kapittel-4-paragraf-1-ledd-1-punkt-4"><article class="legalP" id="kapittel-4-paragraf-1-ledd-1-punkt-4-ledd-1">finne seg i den kontroll som norske myndigheter måtte finne nødvendig for å sikre seg at gjeldende bestemmelser blir overholdt.</article></article></li></ol></article><article class="changesToParent">Endret ved <a href="forskrift/2008-06-27-735">forskrift 27 juni 2008 nr. 735</a>.</article></article><article class="legalArticle" data-lovdata-URL="SF/forskrift/1997-05-02-396/§11" data-name="§11" id="kapittel-4-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Luftfartøyer om bord på fremmede militære og sivile statsfartøyer</span></h3><article class="legalP" id="kapittel-4-paragraf-2-ledd-1">Hvis fremmede luftfartøyer, stasjonert om bord på fremmede fartøyer som allerede har fått tillatelse til å anløpe norsk territorium i henhold til <a href="forskrift/1997-05-02-396/§3">§ 3</a>, ønsker å fly over norsk territorium, må dette klareres med norske myndigheter på forhånd.</article><article class="changesToParent">Endret ved <a href="forskrift/2008-06-27-735">forskrift 27 juni 2008 nr. 735</a>.</article></article></section><section class="section" data-name="kapV" id="kapittel-5" data-lovdata-URL="SF/forskrift/1997-05-02-396/KAPITTEL_5"><h2>Kapittel V. Fellesbestemmelser</h2><article class="legalArticle" data-lovdata-URL="SF/forskrift/1997-05-02-396/§12" data-name="§12" id="kapittel-5-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Kjennetegn</span></h3><article class="legalP" id="kapittel-5-paragraf-1-ledd-1">Fremmede militære og sivile statsfartøyer skal til enhver tid bære synlige nasjonale kjennetegn.</article><article class="changesToParent">Endret ved <a href="forskrift/2008-06-27-735">forskrift 27 juni 2008 nr. 735</a>.</article></article><article class="legalArticle" data-lovdata-URL="SF/forskrift/1997-05-02-396/§13" data-name="§13" id="kapittel-5-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Radiokommunikasjon</span></h3><article class="legalP" id="kapittel-5-paragraf-2-ledd-1">Fremmede militære og sivile statsfartøyer har på eller over norsk territorium adgang til å bruke sine radioapparater under forutsetning av at:<ol class="defaultList" type="a"><li data-name="a." value="1"><article class="listArticle" id="kapittel-5-paragraf-2-ledd-1-punkt-1"><article class="legalP" id="kapittel-5-paragraf-2-ledd-1-punkt-1-ledd-1">de følger de regler som er fastsatt i den gjeldende internasjonale fjernmeldingskonvensjon med tilhørende radioreglementer, de til enhver tid gjeldende bestemmelser for luftfartsradiotjenesten som fastsettes av den internasjonale luftfartsorganisasjon (ICAO), samt de spesielle bestemmelser for bruk av radioapparater på norsk område, som til enhver tid gjelder;</article></article></li><li data-name="b." value="2"><article class="listArticle" id="kapittel-5-paragraf-2-ledd-1-punkt-2"><article class="legalP" id="kapittel-5-paragraf-2-ledd-1-punkt-2-ledd-1">de på forhånd har søkt og mottatt tillatelse til bruk av radiostasjon. Slik søknad fremmes gjennom Fellesoperativt hovedkvarter, og skal ledsages av fartøyets navn, kallesignal, og opplysninger om hvilke frekvenser, emisjonstyper og effekter som skal benyttes.</article></article></li></ol></article><article class="legalP" id="kapittel-5-paragraf-2-ledd-2">Radiostasjon i fremmede luftfartøyer som er meddelt overflygningstillatelse, kan til enhver tid nyttes på fastsatte frekvenser som ledd i sikring og gjennomføring av nødvendig trafikkprosedyre. Fremmede fartøyer som kun foretar uskyldig gjennomfart gjennom sjøterritoriet, kan benytte sine radioinstallasjoner i henhold til radioreglementet.</article><article class="legalP" id="kapittel-5-paragraf-2-ledd-3">All bruk av radioinstallasjoner må innstilles dersom dette forlanges av norske myndigheter eller Statens teleforvaltning.</article><article class="changesToParent">Endret ved <a href="forskrift/2008-06-27-735">forskrift 27 juni 2008 nr. 735</a>.</article></article><article class="legalArticle" data-lovdata-URL="SF/forskrift/1997-05-02-396/§14" data-name="§14" id="kapittel-5-paragraf-3"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Øvelser og annen militær aktivitet</span></h3><article class="legalP" id="kapittel-5-paragraf-3-ledd-1">Enhver form for øvelse, trening eller annen militær aktivitet innenfor norsk territorium er forbudt, med mindre det finner sted i henhold til godkjente norske øvingsplaner eller det på forhånd er innhentet tillatelse fra norske myndigheter.</article><article class="changesToParent">Endret ved <a href="forskrift/2008-06-27-735">forskrift 27 juni 2008 nr. 735</a>.</article></article><article class="legalArticle" data-lovdata-URL="SF/forskrift/1997-05-02-396/§15" data-name="§15" id="kapittel-5-paragraf-4"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Forbudt aktivitet</span></h3><article class="legalP" id="kapittel-5-paragraf-4-ledd-1">Uten spesiell tillatelse fra norske myndigheter må det ikke utføres andre registreringer eller målinger enn slike som er nødvendig for sikker navigering.</article><article class="legalP" id="kapittel-5-paragraf-4-ledd-2">Det er forbudt for enhver om bord på fremmede militære og sivile statsfartøyer å oppta kart eller kartskisse over rikets havner, farvann, flyplasser eller sjøflyhavner. Det er videre forbudt å oppta kart, kartskisse, fotografi, sensoropptak eller beskrivelse av norske militære anlegg og oppsetninger.</article><article class="legalP" id="kapittel-5-paragraf-4-ledd-3">Fører og besetning om bord på fremmede militære fartøyer og luftfartøyer må ikke medbringe våpen når de går i land (ved landlov eller forlater sitt fly), unntatt som ledd i seremoniell aktivitet eller som ledd i godkjente øvelser etter <a href="forskrift/1997-05-02-396/§1">§ 1</a>.</article><article class="changesToParent">Endret ved <a href="forskrift/2008-06-27-735">forskrift 27 juni 2008 nr. 735</a>.</article></article><article class="legalArticle" data-lovdata-URL="SF/forskrift/1997-05-02-396/§16" data-name="§16" id="kapittel-5-paragraf-5"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Påbudt aktivitet</span></h3><article class="legalP" id="kapittel-5-paragraf-5-ledd-1">Fremmede militære og sivile statsfartøyer skal benytte henholdsvis de anker-, fortøynings- eller landingsplasser som anvises av norske myndigheter. Fører og besetning om bord på fremmede militære fartøyer og luftfartøyer skal ellers rette seg etter de militære regler og bestemmelser som gis av den lokale militære kommandomyndighet.</article><article class="legalP" id="kapittel-5-paragraf-5-ledd-2">Fører og besetning på fremmede militære og sivile statsfartøyer skal følge gjeldende norsk lovgivning, herunder miljø-, sunnhets-, toll-, los-, trafikk-, havne-, utlendings- og ordensbestemmelser.</article><article class="changesToParent">Endret ved <a href="forskrift/2008-06-27-735">forskrift 27 juni 2008 nr. 735</a>.</article></article><article class="legalArticle" data-lovdata-URL="SF/forskrift/1997-05-02-396/§17" data-name="§17" id="kapittel-5-paragraf-6"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Opphør av tillatelse til anløp</span></h3><article class="legalP" id="kapittel-5-paragraf-6-ledd-1">Norske myndigheter kan ved overtredelse av bestemmelsene i denne forskrift trekke tilbake tillatelsen til å anløpe norsk territorium.</article><article class="legalP" id="kapittel-5-paragraf-6-ledd-2">Norske myndigheter kan for øvrig, uavhengig av brudd på gjeldende bestemmelser og når særlige grunner foreligger, gi pålegg om at fremmede militære og sivile statsfartøyer skal forlate norsk territorium uten forutgående varsel.</article><article class="changesToParent">Endret ved <a href="forskrift/2008-06-27-735">forskrift 27 juni 2008 nr. 735</a>.</article></article><article class="legalArticle" data-lovdata-URL="SF/forskrift/1997-05-02-396/§18" data-name="§18" id="kapittel-5-paragraf-7"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Dispensasjoner</span></h3><article class="legalP" id="kapittel-5-paragraf-7-ledd-1">Forsvarsdepartementet eller den departementet bemyndiger, kan gi dispensasjon fra disse bestemmelsene og kan gi bestemmelser for utfylling og gjennomføring av forskriften.</article><article class="changesToParent">Endret ved <a href="forskrift/2008-06-27-735">forskrift 27 juni 2008 nr. 735</a>.</article></article><article class="legalArticle" data-lovdata-URL="SF/forskrift/1997-05-02-396/§19" data-name="§19" id="kapittel-5-paragraf-8"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Ikrafttredelse og opphevelse av andre bestemmelser</span></h3><article class="legalP" id="kapittel-5-paragraf-8-ledd-1">Den nye forskriften trer i kraft 1. juni 1997. Fra samme dato oppheves <a href="forskrift/1951-01-19-1">kgl.res. 19. januar 1951 nr. 1</a> om forskrifter for fremmede krigsskip og militære luftfartøyers adgang til norsk territorium under fredsforhold.</article></article></section></main></body></html>