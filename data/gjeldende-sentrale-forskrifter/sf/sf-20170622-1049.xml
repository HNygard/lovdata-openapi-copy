<!DOCTYPE html><html lang="no"><head><title>Forskrift om pedagogisk bemanning og dispensasjon i barnehager</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2017-06-22-1049</dd><dt class="dokid">DokumentID</dt><dd class="dokid">SF/forskrift/2017-06-22-1049</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Barnehageavd.</li></ul></dd><dt class="dateInForce">I kraft fra</dt><dd class="dateInForce">2017-08-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2023-08-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2023-06-27-1131">forskrift/2023-06-27-1131</a> fra 2023-08-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2005-12-16-1508">forskrift/2005-12-16-1508</a></li><li><a href="forskrift/2005-12-16-1507">forskrift/2005-12-16-1507</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/2005-06-17-64/§24">lov/2005-06-17-64/§24</a></li><li><a href="lov/2005-06-17-64/§25">lov/2005-06-17-64/§25</a></li><li><a href="lov/2005-06-17-64/§28">lov/2005-06-17-64/§28</a></li></ul></dd><dt class="dateOfPublication">Kunngjort</dt><dd class="dateOfPublication">2017-06-30 15:10</dd><dt class="lastupdated">Rettet</dt><dd class="lastupdated">2021-04-09 (hjemmel)</dd><dt class="titleShort">Korttittel</dt><dd class="titleShort">Forskrift om pedagogisk bemanning og dispensasjon i barnehager</dd><dt class="title">Tittel</dt><dd class="title">Forskrift om pedagogisk bemanning og dispensasjon i barnehager</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kunnskapsdepartementet 22. juni 2017 med hjemmel i <a href="lov/2005-06-17-64/§24">lov 17. juni 2005 nr. 64 om barnehager (barnehageloven) § 24</a> tredje ledd, <a href="lov/2005-06-17-64/§25">§ 25</a> andre ledd, <a href="lov/2005-06-17-64/§28">§ 28</a> fjerde ledd. <br /><strong>Endret</strong> ved <a href="forskrift/2017-12-19-2290">forskrifter 19 des 2017 nr. 2290</a>, <a href="forskrift/2017-12-19-2418">19 des 2017 nr. 2418</a>, <a href="forskrift/2018-06-08-829">8 juni 2018 nr. 829</a>, <a href="forskrift/2021-05-18-1550">18 mai 2021 nr. 1550</a> (i kraft 1 juni 2021), <a href="forskrift/2023-06-27-1131">27 juni 2023 nr. 1131</a> (i kraft 1 aug 2023). <br /><strong>Rettelser:</strong> 12.07.2017 (§ 5), 01.08.2018 (hjemmel), 09.04.2021 (hjemmel).</dd><dt class="refid">RefID</dt><dd class="refid">forskrift/2017-06-22-1049</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om pedagogisk bemanning og dispensasjon i barnehager</a><ul class="tocSubUl"><li><a href="#paragraf-1">§ 1. Norm for pedagogisk bemanning</a></li><li><a href="#paragraf-2">§ 2. Midlertidig dispensasjon fra norm for pedagogisk bemanning</a></li><li><a href="#paragraf-3">§ 3. Midlertidig dispensasjon fra utdanningskravet og kravet om norskferdigheter</a></li><li><a href="#paragraf-4">§ 4. Krav til styrer</a></li><li><a href="#paragraf-5">§ 5. Klage</a></li><li><a href="#paragraf-6">§ 6. Ikrafttredelse</a></li><li><a href="#kapittel-1">Merknader til bestemmelsene</a></li></ul></li></ul></dd></dl></header><main class="documentBody" data-lovdata-URL="SF/forskrift/2017-06-22-1049" id="dokument"><h1>Forskrift om pedagogisk bemanning og dispensasjon i barnehager</h1><article class="legalArticle" data-lovdata-URL="SF/forskrift/2017-06-22-1049/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Norm for pedagogisk bemanning</span></h2><article class="legalP" id="paragraf-1-ledd-1">Barnehagen skal ha en forsvarlig pedagogisk bemanning.</article><article class="legalP" id="paragraf-1-ledd-2">Barnehagen skal ha minst én pedagogisk leder per syv barn under tre år og én pedagogisk leder per 14 barn over tre år. Ett barn til utløser krav om en ny fulltidsstilling som pedagogisk leder. Barn regnes for å være over tre år fra og med august det året de fyller tre år.</article><article class="legalP" id="paragraf-1-ledd-3">Styrerens tid til administrasjon og ledelse skal ikke inngå i beregningen av normen for pedagogisk bemanning.</article><article class="legalP" id="paragraf-1-ledd-4">I barnehager der over halvparten av barna har avtalt kortere oppholdstid enn seks timer per dag, skal omregnede heltidsplasser legges til grunn i beregningen av normen for pedagogisk bemanning etter andre ledd.</article><article class="changesToParent">Endret ved <a href="forskrift/2017-12-19-2290">forskrifter 19 des 2017 nr. 2290</a>, <a href="forskrift/2017-12-19-2418">19 des 2017 nr. 2418</a> (i kraft 1 aug 2018).</article></article><article class="legalArticle" data-lovdata-URL="SF/forskrift/2017-06-22-1049/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Midlertidig dispensasjon fra norm for pedagogisk bemanning</span></h2><article class="legalP" id="paragraf-2-ledd-1">Kommunen kan innvilge dispensasjon fra <a href="forskrift/2017-06-22-1049/§1">§ 1</a> for inntil ett år om gangen dersom særlige hensyn tilsier det og barnehageeier søker om dispensasjon. Barnehageeier skal legge ved uttalelse fra barnehagens samarbeidsutvalg i søknaden.</article></article><article class="legalArticle" data-lovdata-URL="SF/forskrift/2017-06-22-1049/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Midlertidig dispensasjon fra utdanningskravet og kravet om norskferdigheter</span></h2><article class="legalP" id="paragraf-3-ledd-1">Kommunen kan innvilge dispensasjon fra utdanningskravet for styrer og pedagogisk leder for inntil ett år om gangen, dersom barnehageeier søker om det, stillingen det søkes dispensasjon for har vært offentlig utlyst og det ikke har meldt seg kvalifisert søker.</article><article class="legalP" id="paragraf-3-ledd-2">Kommunen kan innvilge dispensasjon fra kravet om norskferdigheter for personer med utenlandske yrkeskvalifikasjoner som styrer eller pedagogisk leder, dersom barnehageeier søker om det, stillingen det søkes dispensasjon for har vært offentlig utlyst og det ikke har meldt seg kvalifisert søker.</article><article class="legalP" id="paragraf-3-ledd-3">Dispensasjon gjelder den personen det søkes dispensasjon for og til en bestemt stilling i en bestemt barnehage.</article><article class="changesToParent">Endret ved <a href="forskrift/2018-06-08-829">forskrift 8 juni 2018 nr. 829</a> (i kraft 1 aug 2018).</article></article><article class="legalArticle" data-lovdata-URL="SF/forskrift/2017-06-22-1049/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Krav til styrer</span></h2><article class="legalP" id="paragraf-4-ledd-1">Hver barnehage skal ha en styrer. Styrer skal ha daglig kontakt med og oppfølging av hver barnehage.</article><article class="legalP" id="paragraf-4-ledd-2">Barnehager kan unntaksvis samarbeide om styrerressurs eller ha felles styrerressurs med andre barnehager, dersom slik organisering ikke fører til reduksjon av styrerressursen for hver enkelt barnehage. Det må være forsvarlig avstand mellom barnehagene og organiseringen må ikke gå på bekostning av kvaliteten på barnehagetilbudet.</article><article class="legalP" id="paragraf-4-ledd-3">Unntaksvis kan også skole og barnehage samarbeide om styrer- og lederressurser ut ifra de samme forutsetningene som nevnt i andre ledd.</article><article class="changesToParent">Tilføyd ved forskrift <a href="forskrift/2023-06-27-1131">27 juni 2023 nr. 1131</a> (i kraft 1 aug 2023).</article></article><article class="legalArticle" data-lovdata-URL="SF/forskrift/2017-06-22-1049/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Klage</span></h2><article class="legalP" id="paragraf-5-ledd-1">Kommunens vedtak etter <a href="forskrift/2017-06-22-1049/§2">§ 2</a> og <a href="forskrift/2017-06-22-1049/§3">§ 3</a> kan påklages til statsforvalteren.</article><article class="changesToParent">Endret ved forskrifter <a href="forskrift/2021-05-18-1550">18 mai 2021 nr. 1550</a> (i kraft 1 juni 2021), <a href="forskrift/2023-06-27-1131">27 juni 2023 nr. 1131</a> (i kraft 1 aug 2023, tidligere § 4).</article></article><article class="legalArticle" data-lovdata-URL="SF/forskrift/2017-06-22-1049/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ikrafttredelse</span></h2><article class="legalP" id="paragraf-6-ledd-1">Forskriften trer i kraft 1. august 2017. Fra samme tidspunkt oppheves <a href="forskrift/2005-12-16-1508">forskrift 16. desember 2005 nr. 1508</a> om midlertidig dispensasjon og unntak fra utdanningskravet for styrer og pedagogisk leder gitt med hjemmel i <a href="lov/2005-06-17-64">lov 17. juni 2005 nr. 64</a> om barnehager (barnehageloven) § 17 fjerde ledd og § 18 sjette ledd og <a href="forskrift/2005-12-16-1507">forskrift 16. desember 2005 nr. 1507</a> om pedagogisk bemanning fastsatt med hjemmel i <a href="lov/2005-06-17-64">lov 17. juni 2005 nr. 64</a> om barnehager (barnehageloven) <a href="lov/2005-06-17-64/§18">§ 18</a> sjette ledd.</article><article class="changesToParent">Endret ved forskrift <a href="forskrift/2023-06-27-1131">27 juni 2023 nr. 1131</a> (i kraft 1 aug 2023, tidligere § 5).</article></article><section class="section" id="kapittel-1" data-lovdata-URL="SF/forskrift/2017-06-22-1049/KAPITTEL_1"><h2>Merknader til bestemmelsene</h2><article class="defaultP"><i>Til <a href="forskrift/2017-06-22-1049/§1">§ 1</a> første ledd</i></article><article class="legalP" id="kapittel-1-ledd-1">Bestemmelsen angir barnehageeiers plikt til å sørge for at barnehagen har en forsvarlig pedagogisk bemanning. Hva som er forsvarlig må vurderes konkret i hver enkelt barnehage. Denne plikten gjelder uavhengig av grensene for maksimalt antall barn som er oppgitt i andre og tredje ledd. I noen barnehager må hver pedagogisk leder derfor ha ansvar for færre barn enn det som angis i disse leddene.</article><article class="defaultP"><i>Til <a href="forskrift/2017-06-22-1049/§1">§ 1</a> andre ledd</i></article><article class="legalP" id="kapittel-1-ledd-2">Barnehagen skal ha minst én pedagogisk leder per 7 barn når barna er under tre år og én pedagogisk leder per 14 barn når barna er over tre år. Pedagognormen skal oppfylles for barnehagen som helhet og bestemmelsen stiller ikke krav til gruppestørrelse eller gruppetilhørighet for barn. Hvis barnehagen har 7 barn under tre år eller 14 barn over tre år, og tar inn ett barn til, utløser dette barnet krav om én ny pedagogisk leder.</article><article class="defaultP"><i>Til <a href="forskrift/2017-06-22-1049/§1">§ 1</a> tredje ledd</i></article><article class="legalP" id="kapittel-1-ledd-3">Styrers tid til administrasjon og ledelse kommer i tillegg til normen for pedagogisk bemanning. Den tiden styreren arbeider direkte med barna kan inngå i normen for pedagogisk bemanning. Dersom styrer for eksempel jobber halvparten av tiden med administrasjon og ledelse, betyr det at styrer utgjør en halv pedagogisk leder i beregningen av antall pedagogiske ledere per barn.</article><article class="defaultP"><i>Til <a href="forskrift/2017-06-22-1049/§1">§ 1</a> fjerde ledd</i></article><article class="legalP" id="kapittel-1-ledd-4">I barnehager der over halvparten av barna har avtalt kortere oppholdstid enn seks timer per dag, skal omregnede heltidsplasser legges til grunn i beregningen av normen for pedagogisk bemanning etter andre ledd. Hvis barnehagen har syv barn under tre år omregnet i heltidsplasser eller 14 barn over tre år omregnet i heltidsplasser, og tar inn ett barn til, utløser dette barnet krav om én ny pedagogisk leder.</article><article class="defaultP"><i>Til <a href="forskrift/2017-06-22-1049/§2">§ 2</a></i></article><article class="legalP" id="kapittel-1-ledd-5">Eier kan søke om dispensasjon fra normen om pedagogisk bemanning til kommunen. Dispensasjonsadgangen skal kun brukes unntaksvis. For å sikre at saken blir tilstrekkelig belyst og brukernes rett til medbestemmelse ivaretas, skal uttalelse fra barnehagens samarbeidsutvalg legges ved eiers søknad om dispensasjon fra pedagognormen. Når kommunen vurderer om den skal innvilge dispensasjon, må den foreta en konkret vurdering av barnegruppenes sammensetning og behov, barnehagens fysiske miljø (ute- og innearealer), barnehagens totalbemanning og personalets samlede kompetanse. Kommunen kan stille vilkår ved innvilgelse av dispensasjon.</article><article class="defaultP"><i>Til <a href="forskrift/2017-06-22-1049/§3">§ 3</a> første ledd</i></article><article class="legalP" id="kapittel-1-ledd-6">Barnehageeier kan søke om midlertidig dispensasjon fra utdanningskravet til styrer og til pedagogisk leder. Det er kommunen som barnehagemyndighet som skal vurdere om en søknad skal innvilges. Når den reelle kompetansen hos den det søkes for er vurdert, kan kommunen stille vilkår ved dispensasjonen. Hva slags vilkår som eventuelt stilles, vil være avhengig av den reelle kompetansen vedkommende har og hvordan kommunen vil sikre at vedkommende blir i stand til å fylle stillingen. Det kan for eksempel stilles krav om at den som får dispensasjon, mottar veiledning fra barnehagelærer.</article><article class="legalP" id="kapittel-1-ledd-7">Ved behandling av søknader om midlertidig dispensasjon fra utdanningskravet til styrer og pedagogisk leder i barnehage, skal de reelle kvalifikasjonene til den det søkes for vurderes av kommunen. Andre relevante momenter som kan tillegges vekt er for eksempel hvor lenge vedkommende har utført relevant arbeid i barnehage og hvor sannsynlig det er at barnehagen innen rimelig tid kan få ansatt en kvalifisert søker. En søknad om dispensasjon fra utdanningskravet for pedagogisk leder skal inneholde en skriftlig uttalelse fra barnehagens styrer.</article><article class="defaultP"><i>Til <a href="forskrift/2017-06-22-1049/§3">§ 3</a> andre ledd</i></article><article class="legalP" id="kapittel-1-ledd-8">Barnehageeier kan søke om midlertidig dispensasjon fra kravet om norskferdigheter for personer med utenlandske yrkeskvalifikasjoner som styrer eller pedagogisk leder. Det er kommunen som barnehagemyndighet som skal vurdere om en søknad skal innvilges.</article><article class="defaultP"><i>Til <a href="forskrift/2017-06-22-1049/§3">§ 3</a> tredje ledd</i></article><article class="legalP" id="kapittel-1-ledd-9">En dispensasjon gis for den personen det søkes dispensasjon for og til en konkret stilling i en konkret barnehage. Det er ikke adgang til å ta med seg en dispensasjon fra én barnehage til en annen barnehage.</article><article class="defaultP"><i>Til <a href="forskrift/2017-06-22-1049/§4">§ 4</a></i></article><article class="defaultP"><i>Første ledd</i></article><article class="legalP" id="kapittel-1-ledd-10">Hovedregelen er at hver barnehage skal ha en styrer. Styrer skal ha daglig kontakt og oppfølging av hver barnehage, i utgangspunktet ved fysisk tilstedeværelse i barnehagen. Kravet til daglig kontakt og oppfølging gjelder også ved samordning av styrerressurser etter andre og tredje ledd.</article><article class="legalP" id="kapittel-1-ledd-11">Styrer må oppfylle kravene til utdanning som følger av <a href="lov/2005-06-17-64/§24">barnehageloven § 24</a>. Administrative oppgaver kan ved behov tillegges styret for barnehagen eller andre, så lenge barnehagen oppfyller kravet om en forsvarlig pedagogisk og administrativ ledelse.</article><article class="defaultP"><i>Andre ledd</i></article><article class="legalP" id="kapittel-1-ledd-12">Unntaksvis kan barnehagene samle sine styrerressurser. Dette kan for eksempel skje i styrerteam, eller ved at en styrer har styreransvar for flere små barnehager.</article><article class="legalP" id="kapittel-1-ledd-13">Samordning av styrerressurser forutsetter at det ikke medfører en reduksjon i styrerressursen for den enkelte barnehage, verken i årsverk eller daglig oppfølging av barnehagen. Videre må det ikke gå på bekostning av tilbudet til barna.</article><article class="legalP" id="kapittel-1-ledd-14">Styreren skal være tilgjengelig for personalet og foreldrene. Det krever stor grad av fysisk tilstedeværelse i barnehagen. Kravet til stedlig ledelse og hensynet til barn, foreldre og ansatte i barnehagen skal i denne sammenhengen vektlegges framfor barnehageeiers behov for delegering, styring og kontroll.</article><article class="legalP" id="kapittel-1-ledd-15">Det skal også være forsvarlig avstand mellom barnehagene. Det betyr at styrer skal kunne pendle mellom barnehagene, uten at det går ut over kvaliteten på barnehagetilbudet, kravet til oppfølging eller andre oppgaver som er lagt til stillingen i <a href="lov/2005-06-17-64/§24">barnehageloven § 24</a> og <a href="forskrift/2017-04-24-487">forskrift om rammeplan for barnehagens innhold og oppgaver</a>.</article><article class="legalP" id="kapittel-1-ledd-16">Kravet til eget organisasjonsnummer/virksomhetsnummer ved rapportering i BASIL og barnehagens godkjenning er avgjørende for hvilken enhet loven og forskriften benevner som «barnehagen». I tillegg gjelder kravet i <a href="lov/2005-06-17-64/§7a">barnehageloven § 7a</a> første ledd, om at hver private barnehage skal være selvstendig rettssubjekt. At flere barnehager samarbeider om styrerressurser påvirker ikke dette.</article><article class="legalP" id="kapittel-1-ledd-17">Større barnehager kan ha behov for styrerressurs utover full stilling for å oppfylle kravet til forsvarlig pedagogisk og administrativ ledelse i <a href="lov/2005-06-17-64/§24">barnehageloven § 24</a> første ledd.</article><article class="legalP" id="kapittel-1-ledd-18">Dimensjonering av styrerressursen skal foretas på bakgrunn av en konkret vurdering av oppgavene som skal løses, barnehagens samlede ressurser og brukernes behov.</article><article class="legalP" id="kapittel-1-ledd-19">Unntaksbestemmelsen kan ikke benyttes til å redusere kostnader i barnehagen.</article><article class="defaultP"><i>Tredje ledd</i></article><article class="legalP" id="kapittel-1-ledd-20">Det åpnes også for at skole og barnehage kan samarbeide om styrer- og lederressurser.</article><article class="changesToParent">Endret ved <a href="forskrift/2017-12-19-2290">forskrift 19 des 2017 nr. 2290</a>, endret uten kunngjøring i Norsk Lovtidend i forbindelse med <a href="forskrift/2017-12-19-2418">forskrift 19 des 2017 nr. 2418</a> (i kraft 1 aug 2018), endret ved <a href="forskrift/2018-06-08-829">forskrift 8 juni 2018 nr. 829</a> (i kraft 1 aug 2018), <a href="forskrift/2023-06-27-1131">27 juni 2023 nr. 1131</a> (i kraft 1 aug 2023).</article></section></main></body></html>