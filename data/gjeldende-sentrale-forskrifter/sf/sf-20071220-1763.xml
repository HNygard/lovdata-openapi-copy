<!DOCTYPE html><html lang="no"><head><title>Forskrift om føring av klientjournal og meklingsprotokoll ved familievernkontorene mv.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2007-12-20-1763</dd><dt class="dokid">DokumentID</dt><dd class="dokid">SF/forskrift/2007-12-20-1763</dd><dt class="ministry">Departement</dt><dd class="ministry"><ul><li>Barne- og familiedepartementet</li></ul></dd><dt class="subunit">Etat</dt><dd class="subunit"><ul><li>Familie- og oppvekstavd.</li></ul></dd><dt class="publishedIn">Publisert i</dt><dd class="publishedIn">I 2008 hefte 1</dd><dt class="dateInForce">I kraft fra</dt><dd class="dateInForce">2008-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2022-01-26</dd><dt class="lastChangedBy">Sist endret ved</dt><dd class="lastChangedBy"><a href="forskrift/2022-01-26-130">forskrift/2022-01-26-130</a></dd><dt class="changesToDocuments">Endrer</dt><dd class="changesToDocuments"><ul><li><a href="forskrift/1998-10-23-1034">forskrift/1998-10-23-1034</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1997-06-19-62/§11">lov/1997-06-19-62/§11</a></li></ul></dd><dt class="dateOfPublication">Kunngjort</dt><dd class="dateOfPublication">2008-01-15 15:35</dd><dt class="titleShort">Korttittel</dt><dd class="titleShort">Forskrift om journal ved familievernkontorene</dd><dt class="title">Tittel</dt><dd class="title">Forskrift om føring av klientjournal og meklingsprotokoll ved familievernkontorene mv.</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Barne- og likestillingsdepartementet 20. desember 2007 med hjemmel i <a href="lov/1997-06-19-62">lov 19. juni 1997 nr. 62</a> om familievernkontorer <a href="lov/1997-06-19-62/§11">§ 11</a>. <br /><strong>Endret</strong> ved <a href="forskrift/2017-12-15-2105">forskrifter 15 des 2017 nr. 2105</a>, <a href="forskrift/2018-06-27-1057">27 juni 2018 nr. 1057</a>, <a href="forskrift/2019-04-11-498">11 april 2019 nr. 498</a>, <a href="forskrift/2022-01-26-130">26 jan 2022 nr. 130</a>.</dd><dt class="refid">RefID</dt><dd class="refid">forskrift/2007-12-20-1763</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om føring av klientjournal og meklingsprotokoll ved familievernkontorene mv.</a><ul class="tocSubUl"><li><a href="#kapittel-1" data-child-interval="§ 1">Kapittel 1. Forskriftens område</a><ul class="tocSubUl"><li><a href="#kapittel-1-paragraf-1">§ 1. Forskriftens område</a></li></ul></li><li><a href="#kapittel-2" data-child-interval="§§ 2 – 9">Kapittel 2. Regler for klientjournal</a><ul class="tocSubUl"><li><a href="#kapittel-2-paragraf-1">§ 2. Plikt til å informere om journalføring og om bruk av journalopplysninger</a></li><li><a href="#kapittel-2-paragraf-2">§ 3. Føring og arkivering</a></li><li><a href="#kapittel-2-paragraf-3">§ 4. Journalens innhold</a></li><li><a href="#kapittel-2-paragraf-4">§ 5. Arbeidsdokumenter</a></li><li><a href="#kapittel-2-paragraf-5">§ 6. Bruk av journalopplysninger</a></li><li><a href="#kapittel-2-paragraf-6">§ 7. Adgang til journal – oppbevaring</a></li><li><a href="#kapittel-2-paragraf-7">§ 8. Innsyn i journal og utlevering av opplysninger fra journalen</a></li><li><a href="#kapittel-2-paragraf-8">§ 9. Retting, sletting og supplering av opplysninger</a></li></ul></li><li><a href="#kapittel-3" data-child-interval="§§ 10 – 14">Kapittel 3. Regler for meklingsarkiv</a><ul class="tocSubUl"><li><a href="#kapittel-3-paragraf-1">§ 10. Definisjoner</a></li><li><a href="#kapittel-3-paragraf-2">§ 11. Plikt til å informere om registrering av opplysninger og om bruk av opplysningene</a></li><li><a href="#kapittel-3-paragraf-3">§ 12. Føring og arkivering</a></li><li><a href="#kapittel-3-paragraf-4">§ 13. Bruk av opplysninger</a></li><li><a href="#kapittel-3-paragraf-5">§ 14. Adgang til meklingsarkiv – oppbevaring</a></li></ul></li><li><a href="#kapittel-4" data-child-interval="§§ 15 – 17">Kapittel 4. Bevarings- og kassasjonsbestemmelser</a><ul class="tocSubUl"><li><a href="#kapittel-4-paragraf-1">§ 15. Bevaring</a></li><li><a href="#kapittel-4-paragraf-2">§ 16. (Opphevet)</a></li><li><a href="#kapittel-4-paragraf-3">§ 17. Kassasjon</a></li></ul></li><li><a href="#kapittel-5" data-child-interval="§§ 18 – 19">Kapittel 5. Forskjellige bestemmelser</a><ul class="tocSubUl"><li><a href="#kapittel-5-paragraf-1">§ 18. Unntak</a></li><li><a href="#kapittel-5-paragraf-2">§ 19. Ikrafttredelse</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2007-12-20-1763" id="dokument"><h1>Forskrift om føring av klientjournal og meklingsprotokoll ved familievernkontorene mv.</h1><section class="section" data-name="kap1" id="kapittel-1" data-lovdata-URL="SF/forskrift/2007-12-20-1763/KAPITTEL_1"><h2>Kapittel 1. Forskriftens område</h2><article class="legalArticle" data-lovdata-URL="SF/forskrift/2007-12-20-1763/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens område</span></h3><article class="legalP" id="kapittel-1-paragraf-1-ledd-1">Denne forskrift gjelder journalføring og protokollføring ved familievernkontorene. Med familievernkontor menes virksomhet som kommer inn under <a href="lov/1997-06-19-62">lov 19. juni 1997 nr. 62</a> om familievernkontorer.</article><article class="legalP" id="kapittel-1-paragraf-1-ledd-2">Forskriften kommer til anvendelse på familievernkontorer som drives av den statlige regionale familievernmyndigheten eller den som statlig regional familievernmyndighet inngår avtale med om drift av familievernkontorer.</article><article class="legalP" id="kapittel-1-paragraf-1-ledd-3">Plikten til å føre journal gjelder ansvarlig behandler.</article><article class="legalP" id="kapittel-1-paragraf-1-ledd-4">Leder ved et familievernkontor har et overordnet ansvar for at journal blir ført og oppbevart i samsvar med forskriften her, etter personopplysningsloven med forskrifter og etter <a href="forskrift/2017-12-15-2105">forskrift 15. desember 2017 nr. 2105</a> om offentlig arkiv.</article><article class="changesToParent">Endret ved <a href="forskrift/2017-12-15-2105">forskrifter 15 des 2017 nr. 2105</a> (i kraft 1 jan 2018), <a href="forskrift/2018-06-27-1057">27 juni 2018 nr. 1057</a> (i kraft 20 juli 2018).</article></article></section><section class="section" data-name="kap2" id="kapittel-2" data-lovdata-URL="SF/forskrift/2007-12-20-1763/KAPITTEL_2"><h2>Kapittel 2. Regler for klientjournal</h2><article class="legalArticle" data-lovdata-URL="SF/forskrift/2007-12-20-1763/§2" data-name="§2" id="kapittel-2-paragraf-1"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Plikt til å informere om journalføring og om bruk av journalopplysninger</span></h3><article class="legalP" id="kapittel-2-paragraf-1-ledd-1">Ansvarlig behandler plikter å informere klienten(e) om at det blir ført journal og om at journalopplysninger kan bli nyttet til statistiske formål, jf. <a href="forskrift/2007-12-20-1763/§6">§ 6</a>.</article></article><article class="legalArticle" data-lovdata-URL="SF/forskrift/2007-12-20-1763/§3" data-name="§3" id="kapittel-2-paragraf-2"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Føring og arkivering</span></h3><article class="legalP" id="kapittel-2-paragraf-2-ledd-1">Det skal føres journal over hver klientenhet. Med klientenhet menes par, familier og enkeltklienter.</article><article class="legalP" id="kapittel-2-paragraf-2-ledd-2">Det skal opprettes ny journal for samme klientenhet når det tas ny kontakt med kontoret mer enn 6 måneder etter siste kontakt. Det skal også opprettes ny journal når det tas kontakt innen 6 måneder etter forrige kontakt og det i hovedsak er en ny problemstilling som presenteres for kontoret.</article><article class="legalP" id="kapittel-2-paragraf-2-ledd-3">Helsepersonell som fører journal etter denne bestemmelsen, plikter ikke å føre journal for den enkelte klienten etter <a href="lov/1999-07-02-64">lov 2. juli 1999 nr. 64</a> om helsepersonell m.v. <a href="lov/1999-07-02-64/§39">§ 39</a>.</article><article class="legalP" id="kapittel-2-paragraf-2-ledd-4">Ved føring av felles klientjournal bør ansvarlig behandler av hensyn til klientenes innsynsrett etter § 12 i <a href="lov/1997-06-19-62/§12">lov om familievernkontorer søke å</a> skille ut opplysninger som bare gjelder den enkelte og ikke føre disse på en måte som gjør at de er å anse som fellesopplysninger.</article><article class="legalP" id="kapittel-2-paragraf-2-ledd-5">Journal skal føres fortløpende, dokumentene skal nummereres og enhver innføring dateres. Det skal gå klart frem hvem som fører journalen.</article><article class="legalP" id="kapittel-2-paragraf-2-ledd-6">Journal kan føres manuelt eller elektronisk. Journalopplysninger som er ført elektronisk, skal sikres gjennom godkjente backup- og lagringssystemer, jf. <a href="forskrift/2017-12-15-2105">forskrift 15. desember 2017 nr. 2105</a> om offentlige arkiv <a href="forskrift/2017-12-15-2105/§9">§ 9</a> – § 11 og <a href="forskrift/1999-12-01-1566">forskrift 1. desember 1999 nr. 1566</a> om utfyllende tekniske og arkivfaglige bestemmelser om behandling av offentlige arkiver <a href="forskrift/1999-12-01-1566/§3-1">§ 3-1</a>.</article><article class="legalP" id="kapittel-2-paragraf-2-ledd-7">Journal skal føres og arkiveres slik at den til enhver tid raskt kan skaffes frem og opplysninger finnes på hensiktsmessig måte.</article><article class="legalP" id="kapittel-2-paragraf-2-ledd-8">Korrespondanse i forbindelse med klientsaker skal føres i postjournalen.</article><article class="changesToParent">Endret ved <a href="forskrift/2017-12-15-2105">forskrift 15 des 2017 nr. 2105</a> (i kraft 1 jan 2018).</article></article><article class="legalArticle" data-lovdata-URL="SF/forskrift/2007-12-20-1763/§4" data-name="§4" id="kapittel-2-paragraf-3"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Journalens innhold</span></h3><article class="legalP" id="kapittel-2-paragraf-3-ledd-1">Det er bare relevante og nødvendige opplysninger som skal registreres i tilknytning til den enkelte sak, jf. personopplysningsloven med forskrifter. Journalen skal gi riktige og tilstrekkelige opplysninger om klienten eller klientenheten, forhold av betydning for den hjelp klienten/klientenheten trenger og den behandling som gis.</article><article class="legalP" id="kapittel-2-paragraf-3-ledd-2">Journal skal inneholde følgende opplysninger om klienten/klientenheten:<ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-3-ledd-2-punkt-1"><article class="legalP" id="kapittel-2-paragraf-3-ledd-2-punkt-1-ledd-1">navn på den som henvender seg til kontoret</article></article></li><li data-li-identifier="-" data-name="-"><article class="listArticle" id="kapittel-2-paragraf-3-ledd-2-punkt-2"><article class="legalP" id="kapittel-2-paragraf-3-ledd-2-punkt-2-ledd-1">navn på den/de som møter til samtale</article></article></li><li data-li-identifier="-" data-name="-"><article class="listArticle" id="kapittel-2-paragraf-3-ledd-2-punkt-3"><article class="legalP" id="kapittel-2-paragraf-3-ledd-2-punkt-3-ledd-1">fødselsdato</article></article></li><li data-li-identifier="-" data-name="-"><article class="listArticle" id="kapittel-2-paragraf-3-ledd-2-punkt-4"><article class="legalP" id="kapittel-2-paragraf-3-ledd-2-punkt-4-ledd-1">kjønn</article></article></li><li data-li-identifier="-" data-name="-"><article class="listArticle" id="kapittel-2-paragraf-3-ledd-2-punkt-5"><article class="legalP" id="kapittel-2-paragraf-3-ledd-2-punkt-5-ledd-1">sivilstand</article></article></li><li data-li-identifier="-" data-name="-"><article class="listArticle" id="kapittel-2-paragraf-3-ledd-2-punkt-6"><article class="legalP" id="kapittel-2-paragraf-3-ledd-2-punkt-6-ledd-1">barn</article></article></li><li data-li-identifier="-" data-name="-"><article class="listArticle" id="kapittel-2-paragraf-3-ledd-2-punkt-7"><article class="legalP" id="kapittel-2-paragraf-3-ledd-2-punkt-7-ledd-1">adresse/bostedskommune</article></article></li><li data-li-identifier="-" data-name="-"><article class="listArticle" id="kapittel-2-paragraf-3-ledd-2-punkt-8"><article class="legalP" id="kapittel-2-paragraf-3-ledd-2-punkt-8-ledd-1">telefon</article></article></li><li data-li-identifier="-" data-name="-"><article class="listArticle" id="kapittel-2-paragraf-3-ledd-2-punkt-9"><article class="legalP" id="kapittel-2-paragraf-3-ledd-2-punkt-9-ledd-1">ev. henvisende instans/anbefalt av</article></article></li><li data-li-identifier="-" data-name="-"><article class="listArticle" id="kapittel-2-paragraf-3-ledd-2-punkt-10"><article class="legalP" id="kapittel-2-paragraf-3-ledd-2-punkt-10-ledd-1">hva det søkes hjelp for</article></article></li><li data-li-identifier="-" data-name="-"><article class="listArticle" id="kapittel-2-paragraf-3-ledd-2-punkt-11"><article class="legalP" id="kapittel-2-paragraf-3-ledd-2-punkt-11-ledd-1">tidspunkt for samtale(r).</article></article></li></ul></article><article class="legalP" id="kapittel-2-paragraf-3-ledd-3">Journal skal inneholde følgende opplysninger om andre personer som har deltatt i behandlingssamtaler:<ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-3-ledd-3-punkt-1"><article class="legalP" id="kapittel-2-paragraf-3-ledd-3-punkt-1-ledd-1">navn</article></article></li><li data-li-identifier="-" data-name="-"><article class="listArticle" id="kapittel-2-paragraf-3-ledd-3-punkt-2"><article class="legalP" id="kapittel-2-paragraf-3-ledd-3-punkt-2-ledd-1">kjønn</article></article></li><li data-li-identifier="-" data-name="-"><article class="listArticle" id="kapittel-2-paragraf-3-ledd-3-punkt-3"><article class="legalP" id="kapittel-2-paragraf-3-ledd-3-punkt-3-ledd-1">relasjon til klienten(e)</article></article></li><li data-li-identifier="-" data-name="-"><article class="listArticle" id="kapittel-2-paragraf-3-ledd-3-punkt-4"><article class="legalP" id="kapittel-2-paragraf-3-ledd-3-punkt-4-ledd-1">tidspunkt for samtale(r).</article></article></li></ul></article><article class="legalP" id="kapittel-2-paragraf-3-ledd-4">Journal skal inneholde følgende opplysninger om behandlingen mv.:<ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-3-ledd-4-punkt-1"><article class="legalP" id="kapittel-2-paragraf-3-ledd-4-punkt-1-ledd-1">beskrivelse av problemet</article></article></li><li data-li-identifier="-" data-name="-"><article class="listArticle" id="kapittel-2-paragraf-3-ledd-4-punkt-2"><article class="legalP" id="kapittel-2-paragraf-3-ledd-4-punkt-2-ledd-1">opplysninger om behandlingstiltak; type, varighet mv.</article></article></li><li data-li-identifier="-" data-name="-"><article class="listArticle" id="kapittel-2-paragraf-3-ledd-4-punkt-3"><article class="legalP" id="kapittel-2-paragraf-3-ledd-4-punkt-3-ledd-1">navn på eventuelle samarbeidsinstanser</article></article></li><li data-li-identifier="-" data-name="-"><article class="listArticle" id="kapittel-2-paragraf-3-ledd-4-punkt-4"><article class="legalP" id="kapittel-2-paragraf-3-ledd-4-punkt-4-ledd-1">eventuelle opplysninger gitt til andre instanser</article></article></li><li data-li-identifier="-" data-name="-"><article class="listArticle" id="kapittel-2-paragraf-3-ledd-4-punkt-5"><article class="legalP" id="kapittel-2-paragraf-3-ledd-4-punkt-5-ledd-1">opplysninger om sakens avslutning.</article></article></li></ul></article><article class="legalP" id="kapittel-2-paragraf-3-ledd-5">Opplysninger om personer som ikke har møtt til behandling, skal slettes senest etter 1 måned.</article><article class="changesToParent">Endret ved <a href="forskrift/2018-06-27-1057">forskrift 27 juni 2018 nr. 1057</a> (i kraft 20 juli 2018).</article></article><article class="legalArticle" data-lovdata-URL="SF/forskrift/2007-12-20-1763/§5" data-name="§5" id="kapittel-2-paragraf-4"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Arbeidsdokumenter</span></h3><article class="legalP" id="kapittel-2-paragraf-4-ledd-1">Ansvarlig behandler skal særskilt vurdere hvorvidt arbeidsdokumenter skal inngå som del av journal.</article><article class="legalP" id="kapittel-2-paragraf-4-ledd-2">Arbeidsdokumenter i familievernet kan være lydbånd fra samtale, videobånd fra terapisituasjon, visuell illustrasjon i form av «flip-over»-ark, klientenes egne tegninger, notater mv. Lydbånd- og videopptak krever samtykke fra klienten/klientene. Arbeidsdokumenter som ikke inngår i journal, skal sikres i samsvar med bestemmelsene i kap. II i <a href="forskrift/2017-12-15-2105">forskrift 15. desember 2017 nr. 2105</a> om offentlige arkiv. Dokumentene bør dateres, nummereres, signeres og knyttes opp mot klientjournalen. Disse slettes når klientkontakten avsluttes og senest 1 måned etter siste kontakt.</article><article class="legalP" id="kapittel-2-paragraf-4-ledd-3">Til spesielle formål som undervisning og forskning kan det avtales lengre oppbevaringstid. Dette krever klienten(e)s samtykke. En avtale om utvidet bruk må regulere i hvilke sammenhenger materialet kan brukes og tidfeste når materialet skal slettes.</article><article class="changesToParent">Endret ved <a href="forskrift/2017-12-15-2105">forskrift 15 des 2017 nr. 2105</a> (i kraft 1 jan 2018).</article></article><article class="legalArticle" data-lovdata-URL="SF/forskrift/2007-12-20-1763/§6" data-name="§6" id="kapittel-2-paragraf-5"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Bruk av journalopplysninger</span></h3><article class="legalP" id="kapittel-2-paragraf-5-ledd-1">Journal skal nyttes som ledd i kontorets klientbehandling. Opplysningene kan også nyttes til planlegging og til utarbeidelse av statistikk. Det statistiske materialet skal ikke inneholde opplysninger som direkte eller indirekte kan tilbakeføres til enkeltpersoner.</article><article class="legalP" id="kapittel-2-paragraf-5-ledd-2">Ved bruk av journalen skal det utvises forsiktighet, slik at uvedkommende ikke får adgang til å gjøre seg kjent med innholdet.</article></article><article class="legalArticle" data-lovdata-URL="SF/forskrift/2007-12-20-1763/§7" data-name="§7" id="kapittel-2-paragraf-6"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Adgang til journal – oppbevaring</span></h3><article class="legalP" id="kapittel-2-paragraf-6-ledd-1">Bare ansatte ved det enkelte familievernkontor som har behov for opplysningene i sitt arbeid, skal ha tilgang til journal.</article><article class="legalP" id="kapittel-2-paragraf-6-ledd-2">Den enkelte behandler skal ha tilgang til opplysninger om de klienter han eller hun kommer i kontakt med. Når flere av de ansatte arbeider i team, skal de ha tilgang til opplysninger vedrørende «fellesklienter». Leder skal ha tilgang til samtlige journaler. Utover dette skal journalene bare være tilgjengelige for de ansatte i den utstrekning det er nødvendig av hensyn til klientkontakten eller til administrasjonen av kontoret.</article><article class="legalP" id="kapittel-2-paragraf-6-ledd-3">Statsforvalteren har rett til innsyn i journal i forbindelse med utøvelse av tilsynsoppgaven, jf. <a href="lov/1997-06-19-62/§3">lov om familievernkontorer § 3</a>.</article><article class="legalP" id="kapittel-2-paragraf-6-ledd-4">Journal skal oppbevares betryggende slik at uvedkommende ikke får adgang til å gjøre seg kjent med innholdet, jf. § 7 i <a href="forskrift/2017-12-15-2105">forskrift 15. desember 2017 nr. 2105</a> om offentlige arkiv.</article><article class="legalP" id="kapittel-2-paragraf-6-ledd-5">Dersom det nyttes elektronisk journalføring, skal det enkelte kontor sikre seg mot at uvedkommende får adgang til konfidensielle opplysninger. Skrivere og terminaler mv. skal være plassert slik at utilsiktet innsyn ikke kan finne sted.</article><article class="changesToParent">Endret ved <a href="forskrift/2017-12-15-2105">forskrifter 15 des 2017 nr. 2105</a> (i kraft 1 jan 2018), <a href="forskrift/2022-01-26-130">26 jan 2022 nr. 130</a>.</article></article><article class="legalArticle" data-lovdata-URL="SF/forskrift/2007-12-20-1763/§8" data-name="§8" id="kapittel-2-paragraf-7"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Innsyn i journal og utlevering av opplysninger fra journalen</span></h3><article class="legalP" id="kapittel-2-paragraf-7-ledd-1">Klienters rett til innsyn er regulert i <a href="lov/1997-06-19-62/§12">lov om familievernkontorer § 12</a>.</article><article class="legalP" id="kapittel-2-paragraf-7-ledd-2">Utlevering av personopplysninger fra journal er ikke tillatt uten i følgende tilfeller:<ol class="defaultList" type="a"><li data-name="a." value="1"><article class="listArticle" id="kapittel-2-paragraf-7-ledd-2-punkt-1"><article class="legalP" id="kapittel-2-paragraf-7-ledd-2-punkt-1-ledd-1">Når den person opplysningene gjelder har gitt skriftlig samtykke.</article></article></li><li data-name="b." value="2"><article class="listArticle" id="kapittel-2-paragraf-7-ledd-2-punkt-2"><article class="legalP" id="kapittel-2-paragraf-7-ledd-2-punkt-2-ledd-1">Når opplysningene gis i form av anonymiserte statistikkskjema til bruk for videre bearbeiding av materialet. Statistikkskjemaene skal i så fall makuleres etter bearbeidelse.</article></article></li><li data-name="c." value="3"><article class="listArticle" id="kapittel-2-paragraf-7-ledd-2-punkt-3"><article class="legalP" id="kapittel-2-paragraf-7-ledd-2-punkt-3-ledd-1">For øvrig kan utlevering skje når lovbestemt taushetsplikt ikke er til hinder for dette og mottakeren med hjemmel i lov eller forskrifter gitt med hjemmel i lov, kan kreve opplysningene utlevert.</article></article></li></ol></article></article><article class="legalArticle" data-lovdata-URL="SF/forskrift/2007-12-20-1763/§9" data-name="§9" id="kapittel-2-paragraf-8"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Retting, sletting og supplering av opplysninger</span></h3><article class="legalP" id="kapittel-2-paragraf-8-ledd-1">Leder har overordnet ansvar for å rette, slette eller supplere opplysninger. Retting og supplering skal skje ved datert rettelse eller ny journalføring. Sletting eller fjerning kan bare skje når<ol class="defaultList" type="a"><li data-name="a." value="1"><article class="listArticle" id="kapittel-2-paragraf-8-ledd-1-punkt-1"><article class="legalP" id="kapittel-2-paragraf-8-ledd-1-punkt-1-ledd-1">journalen inneholder feilskrift/objektiv feil</article></article></li><li data-name="b." value="2"><article class="listArticle" id="kapittel-2-paragraf-8-ledd-1-punkt-2"><article class="legalP" id="kapittel-2-paragraf-8-ledd-1-punkt-2-ledd-1">det er åpenbart at opplysningene er irrelevante, utilbørlige eller feilaktige</article></article></li><li data-name="c." value="3"><article class="listArticle" id="kapittel-2-paragraf-8-ledd-1-punkt-3"><article class="legalP" id="kapittel-2-paragraf-8-ledd-1-punkt-3-ledd-1">journal er opprettet på en person uten at det foreligger et klientforhold.</article></article></li></ol></article><article class="legalP" id="kapittel-2-paragraf-8-ledd-2">Sletting kan likevel ikke skje dersom opplysningen har vært av betydning i klientforholdet og i henhold til denne forskriften skal dokumenteres.</article><article class="legalP" id="kapittel-2-paragraf-8-ledd-3">Dersom en klient mener at journalen inneholder feilaktige eller mangelfulle opplysninger eller utilbørlige utsagn om ham/henne, kan vedkommende be om retting eller sletting. Avslår ansvarlig leder retting eller sletting, skal kravet anmerkes i journalen og klienten gjøres kjent med at han/hun kan klage. Etter å ha innhentet uttalelse fra Datatilsynet avgjør klageinstansen om retting/sletting skal foretas og i tilfelle hvordan. Riksarkivaren må i slike tilfeller høres før et eventuelt vedtak fattes dersom det er i strid med bevaringsbestemmelser i medhold av arkivloven.</article></article></section><section class="section" data-name="kap3" id="kapittel-3" data-lovdata-URL="SF/forskrift/2007-12-20-1763/KAPITTEL_3"><h2>Kapittel 3. Regler for meklingsarkiv</h2><article class="legalArticle" data-lovdata-URL="SF/forskrift/2007-12-20-1763/§10" data-name="§10" id="kapittel-3-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Definisjoner</span></h3><article class="legalP" id="kapittel-3-paragraf-1-ledd-1">Med meklingsarkiv menes meklingsprotokoll, meklingsattest og korrespondanse knyttet til den enkelte mekling.</article></article><article class="legalArticle" data-lovdata-URL="SF/forskrift/2007-12-20-1763/§11" data-name="§11" id="kapittel-3-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Plikt til å informere om registrering av opplysninger og om bruk av opplysningene</span></h3><article class="legalP" id="kapittel-3-paragraf-2-ledd-1">Ansvarlig mekler plikter å informere partene om at det blir registrert opplysninger og om at opplysninger kan bli nyttet til statistiske formål, jf. <a href="forskrift/2007-12-20-1763/§13">§ 13</a>.</article></article><article class="legalArticle" data-lovdata-URL="SF/forskrift/2007-12-20-1763/§12" data-name="§12" id="kapittel-3-paragraf-3"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Føring og arkivering</span></h3><article class="legalP" id="kapittel-3-paragraf-3-ledd-1">Plikten til å føre klientjournal etter denne forskriften gjelder ikke ved mekling etter <a href="lov/1991-07-04-47">lov 4. juli 1991 nr. 47</a> om ekteskap <a href="lov/1991-07-04-47/§26">§ 26</a> og etter <a href="lov/1981-04-08-7">lov 8. april 1981 nr. 7</a> om barn og foreldre <a href="lov/1981-04-08-7/§51">§ 51</a>.</article><article class="legalP" id="kapittel-3-paragraf-3-ledd-2">Mekleren skal føre egen protokoll over innkomne begjæringer om mekling, jf. <a href="forskrift/2006-12-18-1478">forskrift 18. desember 2006 nr. 1478</a> om mekling etter ekteskapsloven og barneloven.</article><article class="legalP" id="kapittel-3-paragraf-3-ledd-3">Protokollen kan føres manuelt eller elektronisk. Protokoll som er ført elektronisk skal sikres gjennom godkjente backup- og lagringssystemer. Originalprotokoll skal være papirbasert, så sant det ikke benyttes godkjente elektroniske lagringsmedier.</article><article class="legalP" id="kapittel-3-paragraf-3-ledd-4">Protokoll skal føres og arkiveres slik at den til enhver tid raskt kan skaffes frem og opplysninger finnes på hensiktsmessig måte.</article><article class="legalP" id="kapittel-3-paragraf-3-ledd-5">Korrespondanse i forbindelse med mekling skal føres i postjournalen. Dette materialet skal fysisk oppbevares sammen med meklingsarkivet.</article><article class="legalP" id="kapittel-3-paragraf-3-ledd-6">Nærmere regler om hvilke opplysninger som skal registreres, og hvordan protokollen for øvrig skal føres, fremgår av § 9 første ledd i <a href="forskrift/2006-12-18-1478">forskrift 18. desember 2006 nr. 1478</a> om mekling etter ekteskapsloven og barneloven.</article></article><article class="legalArticle" data-lovdata-URL="SF/forskrift/2007-12-20-1763/§13" data-name="§13" id="kapittel-3-paragraf-4"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Bruk av opplysninger</span></h3><article class="legalP" id="kapittel-3-paragraf-4-ledd-1">Protokoll og meklingsattest skal nyttes som ledd i meklers meklingsarbeid. Opplysningene kan også nyttes til planlegging og til utarbeidelse av statistikk. Det statistiske materialet skal ikke inneholde opplysninger som direkte eller indirekte kan tilbakeføres til enkeltpersoner.</article><article class="legalP" id="kapittel-3-paragraf-4-ledd-2">Ved bruk av meklingsarkiv skal det utvises forsiktighet, slik at uvedkommende ikke får adgang til å gjøre seg kjent med innholdet.</article></article><article class="legalArticle" data-lovdata-URL="SF/forskrift/2007-12-20-1763/§14" data-name="§14" id="kapittel-3-paragraf-5"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Adgang til meklingsarkiv – oppbevaring</span></h3><article class="legalP" id="kapittel-3-paragraf-5-ledd-1">Bare ansatte ved det enkelte familievernkontor, samt mekler som har behov for opplysningene i sitt arbeid, skal ha tilgang til meklingsarkivet.</article><article class="legalP" id="kapittel-3-paragraf-5-ledd-2">Leder skal ha tilgang til hele meklingsarkivet. Utover dette skal meklingsarkivet bare være tilgjengelig for de ansatte i den utstrekning det er nødvendig av hensyn til kontakten med foreldre eller til administrasjonen av kontoret.</article><article class="legalP" id="kapittel-3-paragraf-5-ledd-3">Statsforvalteren har rett til innsyn i meklingsarkiv i forbindelse med utøvelse av tilsynsoppgaven, jf. <a href="lov/1997-06-19-62/§3">lov om familievernkontorer § 3</a>.</article><article class="legalP" id="kapittel-3-paragraf-5-ledd-4">Meklingsarkivet skal oppbevares betryggende slik at uvedkommende ikke får adgang til å gjøre seg kjent med innholdet, jf. <a href="forskrift/2017-12-15-2105">forskrift 15. desember 2017 nr. 2105</a> om offentlige arkiv <a href="forskrift/2017-12-15-2105/§7">§ 7</a>.</article><article class="legalP" id="kapittel-3-paragraf-5-ledd-5">Dersom det nyttes elektronisk registrering og elektronisk arkiv, skal det enkelte kontor sikre seg mot at uvedkommende får adgang til konfidensielle opplysninger. Skrivere og terminaler mv. skal være plassert slik at utilsiktet innsyn ikke kan finne sted.</article><article class="changesToParent">Endret ved <a href="forskrift/2017-12-15-2105">forskrifter 15 des 2017 nr. 2105</a> (i kraft 1 jan 2018), <a href="forskrift/2022-01-26-130">26 jan 2022 nr. 130</a>.</article></article></section><section class="section" data-name="kap4" id="kapittel-4" data-lovdata-URL="SF/forskrift/2007-12-20-1763/KAPITTEL_4"><h2>Kapittel 4. Bevarings- og kassasjonsbestemmelser</h2><article class="legalArticle" data-lovdata-URL="SF/forskrift/2007-12-20-1763/§15" data-name="§15" id="kapittel-4-paragraf-1"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Bevaring</span></h3><article class="legalP" id="kapittel-4-paragraf-1-ledd-1">Klientjournaler oppbevares i 3 år etter at klientforholdet er avsluttet.</article><article class="legalP" id="kapittel-4-paragraf-1-ledd-2">Meklingsarkivet med meklingsprotokollene og meklingsattestene oppbevares i 3 år etter at mekling er gjennomført.</article><article class="legalP" id="kapittel-4-paragraf-1-ledd-3">Korrespondanse knyttet til meklingsarbeidet og klientarbeidet kasseres senest 1 år etter at henholdsvis klientforholdet og meklingen er avsluttet og gjennomført eller oppbevares så lenge det har administrativ betydning.</article><article class="legalP" id="kapittel-4-paragraf-1-ledd-4">Saksarkivet er underlagt bevarings- og kassasjonsbestemmelsene fastsatt i <a href="lov/1992-12-04-126">lov 4. desember 1992 nr. 126</a> om arkiv <a href="lov/1992-12-04-126/§9">§ 9</a>.</article><article class="changesToParent">Endret ved <a href="forskrift/2019-04-11-498">forskrift 11 april 2019 nr. 498</a>.</article></article><article class="legalArticle" data-lovdata-URL="SF/forskrift/2007-12-20-1763/§16" data-name="§16" id="kapittel-4-paragraf-2"><h3 class="legalArticleHeader"><span class="legalArticleValue">§ 16</span>. <span class="legalArticleTitle">(Opphevet)</span></h3><article class="changesToParent">Opphevet ved <a href="forskrift/2019-04-11-498">forskrift 11 april 2019 nr. 498</a>.</article></article><article class="legalArticle" data-lovdata-URL="SF/forskrift/2007-12-20-1763/§17" data-name="§17" id="kapittel-4-paragraf-3"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Kassasjon</span></h3><article class="legalP" id="kapittel-4-paragraf-3-ledd-1">Når oppbevaringen er gjennomført, kasseres materialet. Kassasjon gjennomføres både for papirmaterialet og for det elektroniske materialet. Kassasjon gjennomføres iht. <a href="forskrift/2017-12-15-2105">forskrift 15. desember 2017 nr. 2105</a> om offentlige arkiv <a href="forskrift/2017-12-15-2105/§16">§ 16</a>.</article><article class="changesToParent">Endret ved <a href="forskrift/2017-12-15-2105">forskrifter 15 des 2017 nr. 2105</a> (i kraft 1 jan 2018), <a href="forskrift/2019-04-11-498">11 april 2019 nr. 498</a>.</article></article></section><section class="section" data-name="kap5" id="kapittel-5" data-lovdata-URL="SF/forskrift/2007-12-20-1763/KAPITTEL_5"><h2>Kapittel 5. Forskjellige bestemmelser</h2><article class="legalArticle" data-lovdata-URL="SF/forskrift/2007-12-20-1763/§18" data-name="§18" id="kapittel-5-paragraf-1"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Unntak</span></h3><article class="legalP" id="kapittel-5-paragraf-1-ledd-1">Departementet kan gjøre unntak fra bestemmelser i denne forskrift når særlige grunner foreligger.</article></article><article class="legalArticle" data-lovdata-URL="SF/forskrift/2007-12-20-1763/§19" data-name="§19" id="kapittel-5-paragraf-2"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Ikrafttredelse</span></h3><article class="legalP" id="kapittel-5-paragraf-2-ledd-1">Denne forskriften trer i kraft 1. januar 2008.</article><article class="legalP" id="kapittel-5-paragraf-2-ledd-2">Fra samme dato oppheves <a href="forskrift/1998-10-23-1034">forskrift 23. oktober 1998 nr. 1034</a> om journalføring ved familievernkontorene.</article></article></section></main></body></html>