<!DOCTYPE html><html lang="nb"><head><title>Forskrift om rammeplan for barnehagelærerutdanning</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2025-07-04-1447</dd><dt class="dokid">DokumentID</dt><dd class="dokid">SF/forskrift/2025-07-04-1447</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Juridisk avdeling</li></ul></dd><dt class="dateInForce">I kraft fra</dt><dd class="dateInForce">2025-08-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2012-06-04-475">forskrift/2012-06-04-475</a></li></ul></dd><dt class="basedOn">Hjemmel</dt><dd class="basedOn"><ul><li><a href="lov/2024-03-08-9/§3-8">lov/2024-03-08-9/§3-8</a></li></ul></dd><dt class="dateOfPublication">Kunngjort</dt><dd class="dateOfPublication">2025-07-07 13:25</dd><dt class="a11yStatus">Tilgjengelighetsstatus</dt><dd class="a11yStatus">Mangler vurdering.</dd><dt class="title">Tittel</dt><dd class="title">Forskrift om rammeplan for barnehagelærerutdanning</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kunnskapsdepartementet 4. juli 2025 med hjemmel i <a href="lov/2024-03-08-9/§3-8/ledd/2">lov 8. mars 2024 nr. 9 om universiteter og høyskoler (universitets- og høyskoleloven) § 3-8 andre ledd</a>.</dd><dt class="refid">RefID</dt><dd class="refid">forskrift/2025-07-04-1447</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om rammeplan for barnehagelærerutdanning</a><ul class="tocSubUl"><li><a href="#paragraf-1">§ 1. Virkeområde og formål</a></li><li><a href="#paragraf-2">§ 2. Læringsutbytte</a></li><li><a href="#paragraf-3">§ 3. Struktur og innhold</a></li><li><a href="#paragraf-4">§ 4. Nasjonale retningslinjer og studieplan</a></li><li><a href="#paragraf-5">§ 5. Godkjennings- og fritaksbestemmelser</a></li><li><a href="#paragraf-6">§ 6. Ikrafttredelse og oppheving av forskrift</a></li></ul></li></ul></dd></dl></header><main class="documentBody" data-lovdata-URL="SF/forskrift/2025-07-04-1447" id="dokument"><h1>Forskrift om rammeplan for barnehagelærerutdanning</h1><article class="legalArticle" data-lovdata-URL="SF/forskrift/2025-07-04-1447/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde og formål</span></h2><article class="numberedLegalP" data-numerator="1" id="paragraf-1-nummer-1">(1) Forskriften gjelder for universiteter og høyskoler som gir barnehagelærerutdanning. Den norske og den samiske barnehagelærerutdanningen er likeverdige.</article><article class="numberedLegalP" data-numerator="2" id="paragraf-1-nummer-2">(2) Forskriften gjelder for barnehagelærerutdanning på bachelornivå. Forskriften definerer de nasjonale rammene for barnehagelærerutdanningen.</article><article class="numberedLegalP" data-numerator="3" id="paragraf-1-nummer-3">(3) Forskriftens formål er å sikre at institusjonene tilbyr integrert, profesjonsrettet og forskningsbasert barnehagelærerutdanning med høy faglig kvalitet og at det legges til rette for et forpliktende samspill mellom utdanningsinstitusjon og praksisfelt.</article><article class="numberedLegalP" data-numerator="4" id="paragraf-1-nummer-4">(4) Utdanningen skal forholde seg til <a href="lov/2005-06-17-64">lov 17. juni 2005 nr. 64 om barnehager</a> og gjeldende <a href="forskrift/2017-04-24-487">forskrift om rammeplan for barnehagens innhold og oppgaver</a>.</article><article class="numberedLegalP" data-numerator="5" id="paragraf-1-nummer-5">(5) Utdanningen skal sikre samspill mellom høy faglig, didaktisk og sosial kompetanse samt evne til profesjonsetisk refleksjon i pedagogisk arbeid med barn i barnehagen. Utdanningen skal vektlegge pedagogisk ledelse.</article><article class="numberedLegalP" data-numerator="6" id="paragraf-1-nummer-6">(6) Utdanningen skal ha en helhetlig pedagogisk tilnærming til lek, omsorg, læring og danning. Utdanningen skal vektlegge betydningen av samarbeid, forståelse og dialog med barnas hjem og andre instanser med ansvar for barns oppvekst. Barnehagelærerutdanningen skal bidra til inkluderende praksis i barnehagen.</article><article class="numberedLegalP" data-numerator="7" id="paragraf-1-nummer-7">(7) Utdanningen skal bygge på forskningsbasert kunnskap som et grunnlag for profesjonsutøvelse og kontinuerlig profesjonell utvikling, og bidra til kritisk refleksjon og profesjonsforståelse. Barnehagelærerprofesjonen og barnehagen skal settes inn i en samfunnsmessig sammenheng. Utdanningen skal gi både et historisk, aktuelt og framtidsrettet perspektiv på yrket og barnehagens rolle som en del av utdanningsløpet. Internasjonale perspektiver skal integreres i utdanningen.</article><article class="numberedLegalP" data-numerator="8" id="paragraf-1-nummer-8">(8) Utdanningen skal bidra til å fremme forståelse av menneskeverd og demokrati, særlig gjennom barns medvirkning og i tråd med verdigrunnlaget i barnehagens formålsbestemmelse i <a href="lov/2005-06-17-64">lov 17. juni 2005 nr. 64 om barnehager</a>.</article><article class="numberedLegalP" data-numerator="9" id="paragraf-1-nummer-9">(9) Utdanningen skal fremme forståelse av samisk kultur som en del av den nasjonale kulturen, og vektlegge urfolks status og rettigheter, både nasjonalt og internasjonalt.</article></article><article class="legalArticle" data-lovdata-URL="SF/forskrift/2025-07-04-1447/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Læringsutbytte</span></h2><article class="numberedLegalP" data-numerator="1" id="paragraf-2-nummer-1">(1) Barnehagelærerutdanningen skal kvalifisere kandidaten til å utøve barnehagelæreryrket i et samfunn som preges av mangfold og endring. Læringsutbyttet er formulert med utgangspunkt i nasjonalt kvalifikasjonsrammeverk for høyere utdanning, bachelorgradsnivå.</article><article class="numberedLegalP" data-numerator="2" id="paragraf-2-nummer-2">(2) Etter fullført barnehagelærerutdanning skal kandidaten ha følgende læringsutbytte som grunnlag for pedagogisk arbeid i barnehagen og videre kompetanseutvikling og utdanning på mastergradsnivå:<ul class="defaultList"><li><article class="listArticle" id="paragraf-2-nummer-2-punkt-1"><article class="legalP" id="paragraf-2-nummer-2-punkt-1-ledd-1"><i>Kunnskaper</i></article><article class="legalP" id="paragraf-2-nummer-2-punkt-1-ledd-2">Kandidaten <ul class="defaultList"><li data-li-identifier="-" data-name="-"><article class="listArticle" id="paragraf-2-nummer-2-punkt-1-ledd-2-punkt-1"><article class="legalP" id="paragraf-2-nummer-2-punkt-1-ledd-2-punkt-1-ledd-1">har kunnskap om barnehager i Norge, herunder barnehagens egenart, historie, samfunnsmandat, lovgrunnlag og styringsdokumenter.</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-1-ledd-2-punkt-2"><article class="legalP" id="paragraf-2-nummer-2-punkt-1-ledd-2-punkt-2-ledd-1">har bred pedagogikkfaglig og fagdidaktisk kunnskap, kunnskap om ledelse og tilrettelegging av pedagogisk arbeid, og om lek, omsorg og læring.</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-1-ledd-2-punkt-3"><article class="legalP" id="paragraf-2-nummer-2-punkt-1-ledd-2-punkt-3-ledd-1">har bred kunnskap om hvordan barns danning foregår, om moderne barndom, barnekultur, barns ulike oppvekstvilkår, bakgrunn og utvikling i et samfunn preget av språklig, sosialt, religiøst, livssynsmessig og kulturelt mangfold.</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-1-ledd-2-punkt-4"><article class="legalP" id="paragraf-2-nummer-2-punkt-1-ledd-2-punkt-4-ledd-1">har bred kunnskap om barns språkutvikling, flerspråklighet, sosiale, fysiske og skapende utvikling og gryende digitale-, lese-, skrive- og matematikkferdigheter.</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-1-ledd-2-punkt-5"><article class="legalP" id="paragraf-2-nummer-2-punkt-1-ledd-2-punkt-5-ledd-1">har bred kunnskap om barns rettigheter og om hva som kjennetegner et inkluderende, likestilt, helsefremmende og lærende barnehagemiljø.</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-1-ledd-2-punkt-6"><article class="legalP" id="paragraf-2-nummer-2-punkt-1-ledd-2-punkt-6-ledd-1">skal ha kunnskap om barn i vanskelige livssituasjoner, herunder kunnskap om vold og seksuelle overgrep mot barn og hvordan sette i gang nødvendige tiltak etter gjeldende lovverk.</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-1-ledd-2-punkt-7"><article class="legalP" id="paragraf-2-nummer-2-punkt-1-ledd-2-punkt-7-ledd-1">kjenner til nasjonalt og internasjonalt forsknings- og utviklingsarbeid med relevans for barnehagelærerprofesjonen og kan oppdatere sin kunnskap innen fagområdet.</article></article></li></ul></article></article></li><li><article class="listArticle" id="paragraf-2-nummer-2-punkt-2"><article class="legalP" id="paragraf-2-nummer-2-punkt-2-ledd-1"><i>Ferdigheter</i></article><article class="legalP" id="paragraf-2-nummer-2-punkt-2-ledd-2">Kandidaten <ul class="defaultList"><li data-li-identifier="-" data-name="-"><article class="listArticle" id="paragraf-2-nummer-2-punkt-2-ledd-2-punkt-1"><article class="legalP" id="paragraf-2-nummer-2-punkt-2-ledd-2-punkt-1-ledd-1">kan bruke sin faglighet og relevante resultater fra FoU til å lede og tilrettelegge for barns lek, undring, læring, og utvikling og til å begrunne sine valg.</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-2-ledd-2-punkt-2"><article class="legalP" id="paragraf-2-nummer-2-punkt-2-ledd-2-punkt-2-ledd-1">kan vurdere, stimulere og støtte ulike barns allsidige utvikling i samarbeid med hjemmet og andre relevante instanser.</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-2-ledd-2-punkt-3"><article class="legalP" id="paragraf-2-nummer-2-punkt-2-ledd-2-punkt-3-ledd-1">kan bruke sin faglighet til improvisasjon i lek, læring og formidling.</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-2-ledd-2-punkt-4"><article class="legalP" id="paragraf-2-nummer-2-punkt-2-ledd-2-punkt-4-ledd-1">kan vurdere, stimulere og støtte barns ulike evner, og ta hensyn til barns ulike bakgrunn og forutsetninger.</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-2-ledd-2-punkt-5"><article class="legalP" id="paragraf-2-nummer-2-punkt-2-ledd-2-punkt-5-ledd-1">kan fremme kreative prosesser og kultur- og naturopplevelser, med fokus på barns skapende aktivitet, helhetlige læring og opplevelse av mestring.</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-2-ledd-2-punkt-6"><article class="legalP" id="paragraf-2-nummer-2-punkt-2-ledd-2-punkt-6-ledd-1">kan anvende relevante faglige verktøy, strategier og uttrykksformer i egne læringsprosesser, i pedagogisk arbeid, i samhandling med hjemmet og relevante eksterne instanser.</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-2-ledd-2-punkt-7"><article class="legalP" id="paragraf-2-nummer-2-punkt-2-ledd-2-punkt-7-ledd-1">kan identifisere særskilte behov hos enkeltbarn, og på bakgrunn av faglige vurderinger raskt iverksette tiltak.</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-2-ledd-2-punkt-8"><article class="legalP" id="paragraf-2-nummer-2-punkt-2-ledd-2-punkt-8-ledd-1">kan lede og veilede medarbeidere, reflektere kritisk over egen praksis og justere denne under veiledning.</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-2-ledd-2-punkt-9"><article class="legalP" id="paragraf-2-nummer-2-punkt-2-ledd-2-punkt-9-ledd-1">kan finne, vurdere og henvise til informasjon og fagstoff og fremstille dette slik at det belyser en problemstilling.</article></article></li></ul></article></article></li><li><article class="listArticle" id="paragraf-2-nummer-2-punkt-3"><article class="legalP" id="paragraf-2-nummer-2-punkt-3-ledd-1"><i>Generell kompetanse</i></article><article class="legalP" id="paragraf-2-nummer-2-punkt-3-ledd-2">Kandidaten <ul class="defaultList"><li data-li-identifier="-" data-name="-"><article class="listArticle" id="paragraf-2-nummer-2-punkt-3-ledd-2-punkt-1"><article class="legalP" id="paragraf-2-nummer-2-punkt-3-ledd-2-punkt-1-ledd-1">har innsikt i profesjonsetiske problemstillinger, særlig knyttet til ansvar, respekt og maktperspektiver.</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-3-ledd-2-punkt-2"><article class="legalP" id="paragraf-2-nummer-2-punkt-3-ledd-2-punkt-2-ledd-1">kan planlegge, lede, gjennomføre, dokumentere, og reflektere over pedagogisk arbeid knyttet til barnehagens innhold og oppgaver i tråd med etiske krav og retningslinjer, og med utgangspunkt i forsknings- og erfaringsbasert kunnskap.</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-3-ledd-2-punkt-3"><article class="legalP" id="paragraf-2-nummer-2-punkt-3-ledd-2-punkt-3-ledd-1">mestrer norsk språk, både bokmål og nynorsk, på en kvalifisert måte i profesjonssammenheng.</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-3-ledd-2-punkt-4"><article class="legalP" id="paragraf-2-nummer-2-punkt-3-ledd-2-punkt-4-ledd-1">kan trekke globale, nasjonale, regionale, lokale og flerkulturelle perspektiver, preget av respekt og toleranse, inn i barnehagens arbeid.</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-3-ledd-2-punkt-5"><article class="legalP" id="paragraf-2-nummer-2-punkt-3-ledd-2-punkt-5-ledd-1">har endrings- og utviklingskompetanse, kan lede pedagogisk utviklingsarbeid og bidra til nytenkning og i innovasjonsprosesser for fremtidens barnehage.</article></article></li><li data-li-identifier="-" data-name="-"><article class="listArticle" id="paragraf-2-nummer-2-punkt-3-ledd-2-punkt-6"><article class="legalP" id="paragraf-2-nummer-2-punkt-3-ledd-2-punkt-6-ledd-1">kan formidle sentralt fagstoff muntlig og skriftlig, kan delta i faglige diskusjoner innenfor utdanningens ulike fagområder og dele sine kunnskaper og erfaringer med andre.</article></article></li></ul></article></article></li></ul></article></article><article class="legalArticle" data-lovdata-URL="SF/forskrift/2025-07-04-1447/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Struktur og innhold</span></h2><article class="numberedLegalP" data-numerator="1" id="paragraf-3-nummer-1">(1) Utdanningen har et omfang på 180 studiepoeng og har følgende oppbygning: <table><thead><tr><th data-text-align="left" data-vertical-align="top"><i>Studieår</i></th><th data-text-align="left" data-vertical-align="top" /><th data-text-align="left" data-vertical-align="top"><i>Pedagogikkfaget</i></th><th data-text-align="left" data-vertical-align="top"><i>Praksis</i></th><th data-text-align="left" data-vertical-align="top"><i>Studiepoeng</i></th></tr></thead><tbody><tr><td rowspan="6" data-text-align="left" data-vertical-align="top">1. og 2. studieår</td><td data-text-align="left" data-vertical-align="top">Kunnskapsområde: Barns utvikling, lek og læring</td><td rowspan="6" data-text-align="left" data-vertical-align="top">Pedagogikkfaget skal være et sentralt og sammenbindende fag gjennom hele studieløpet og i fordypningen.</td><td rowspan="6" data-text-align="left" data-vertical-align="top">Minimum 100 dager integrert i alle kunnskapsområdene, fordelt på 75 dager de to første studieårene og 25 dager det siste studieåret</td><td data-text-align="left" data-vertical-align="top">20 studiepoeng</td></tr><tr><td data-text-align="left" data-vertical-align="top">Kunnskapsområde: Samfunn, religion, livssyn og etikk</td><td data-text-align="left" data-vertical-align="top">20 studiepoeng</td></tr><tr><td data-text-align="left" data-vertical-align="top">Kunnskapsområde: Språk, tekst og matematikk</td><td data-text-align="left" data-vertical-align="top">20 studiepoeng</td></tr><tr><td data-text-align="left" data-vertical-align="top">Kunnskapsområde: Kunst, kultur og kreativitet</td><td data-text-align="left" data-vertical-align="top">20 studiepoeng</td></tr><tr><td data-text-align="left" data-vertical-align="top">Kunnskapsområde: Natur, helse og bevegelse</td><td data-text-align="left" data-vertical-align="top">20 studiepoeng</td></tr><tr><td data-text-align="left" data-vertical-align="top">Institusjonene disponerer 20 frie studiepoeng</td><td data-text-align="left" data-vertical-align="top">20 studiepoeng</td></tr><tr><td rowspan="3" data-text-align="left" data-vertical-align="top">3. studieår</td><td data-text-align="left" data-vertical-align="top">Kunnskapsområde: Ledelse, samarbeid og utviklingsarbeid i barnehagen</td><td rowspan="3" data-text-align="left" data-vertical-align="top">Pedagogikkfaget skal være et sentralt og sammenbindende fag gjennom hele studieløpet og i fordypningen.</td><td rowspan="3" data-text-align="left" data-vertical-align="top">Minimum 100 dager integrert i alle kunnskapsområdene, fordelt på 75 dager de to første studieårene og 25 dager det siste studieåret</td><td data-text-align="left" data-vertical-align="top">15 studiepoeng</td></tr><tr><td data-text-align="left" data-vertical-align="top">Fordypning</td><td data-text-align="left" data-vertical-align="top">30 studiepoeng</td></tr><tr><td data-text-align="left" data-vertical-align="top">Obligatorisk bacheloroppgave</td><td data-text-align="left" data-vertical-align="top">15 studiepoeng</td></tr></tbody></table></article><article class="numberedLegalP" data-numerator="2" id="paragraf-3-nummer-2">(2) Barnehagelærerutdanningens innhold er strukturert i seks kunnskapsområder, samt fordypning og bacheloroppgave. De to første studieårene skal ha en enhetlig oppbygging som muliggjør mobilitet etter andre studieår. Alle kunnskapsområdene skal være profesjonsrettede og integrere relevant pedagogisk, faglig og didaktisk kunnskap tilpasset barnehagens rammeplan.</article><article class="numberedLegalP" data-numerator="3" id="paragraf-3-nummer-3">(3) Pedagogikk skal være et sentralt og sammenbindende fag, og ha et særlig ansvar for progresjon og profesjonsinnretting av utdanningen.</article><article class="numberedLegalP" data-numerator="4" id="paragraf-3-nummer-4">(4) Kunnskapsområdene og fordypninger skal være forskningsbaserte og forankret i et forskningsaktivt fagmiljø.</article><article class="numberedLegalP" data-numerator="5" id="paragraf-3-nummer-5">(5) Praksisstudiet skal bestå av minst 100 dager veiledet, variert og vurdert praksis og være en integrert del av utdanningen. Praksisstudiet skal fordeles med minst 75 dager i løpet av de første to årene og minst 25 dager i løpet av det siste året. Inntil 5 dager kan legges til andre relevante praksisarenaer. Overganger i utdanningsløpet bør være en del av praksisstudiet. Praksisstudiet skal være integrert i kunnskapsområdene i utdanningen og bidra til at studentene utvikler evnen til å utforske, reflektere over og utvikle egen profesjonsutøvelse. Det skal være progresjon i praksisstudiet.</article><article class="numberedLegalP" data-numerator="6" id="paragraf-3-nummer-6">(6) Fordypningen skal bygge på kunnskapsområdene og bidra til faglig progresjon og økt kompetanse med relevans for arbeidet i barnehagen.</article><article class="numberedLegalP" data-numerator="7" id="paragraf-3-nummer-7">(7) Bacheloroppgaven skal være profesjonsrettet med tematisk forankring i kunnskapsområdene eller i fordypningen. Arbeidet med oppgaven og innføring i vitenskapsteori og metode skal til sammen utgjøre 15 studiepoeng. Institusjonene kan synliggjøre studiepoengfesting av lærerutdanningsfagene på studentenes vitnemål.</article></article><article class="legalArticle" data-lovdata-URL="SF/forskrift/2025-07-04-1447/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Nasjonale retningslinjer og studieplan</span></h2><article class="numberedLegalP" data-numerator="1" id="paragraf-4-nummer-1">(1) Det er utarbeidet nasjonale retningslinjer for barnehagelærerutdanningen. Med utgangspunkt i forskriften og nasjonale retningslinjer skal den enkelte institusjon utarbeide studieplaner for utdanningen som beskriver hvordan institusjonen legger til rette for en integrert utdanning med helhet og sammenheng.</article><article class="numberedLegalP" data-numerator="2" id="paragraf-4-nummer-2">(2) Studieplanen skal inneholde bestemmelser om faglig innhold, inkludert samiske emner og tverrfaglighet, praksis, organisering, arbeidsformer, vurderingsordninger og internasjonalisering. Studieplanen skal vedtas i institusjonens styre.</article></article><article class="legalArticle" data-lovdata-URL="SF/forskrift/2025-07-04-1447/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Godkjennings- og fritaksbestemmelser</span></h2><article class="numberedLegalP" data-numerator="1" id="paragraf-5-nummer-1">(1) Utdanning som ikke er avlagt som en del av en barnehagelærerutdanning, kan gi grunnlag for faglig godkjenning etter <a href="lov/2024-03-08-9/§9-1">universitets- og høyskoleloven § 9-1</a>, <a href="lov/2024-03-08-9/§9-2">§ 9-2</a> eller <a href="lov/2024-03-08-9/§9-3">§ 9-3</a>. Utdanning som kan gi grunnlag for godkjenning, må inneholde pedagogikk og praksis, og må være fag/studier som har relevans for arbeidet som barnehagelærer.</article><article class="numberedLegalP" data-numerator="2" id="paragraf-5-nummer-2">(2) Det kan gis fritak fra prøve i én av målformene for studenter som ikke har vurdering i begge målformer i norsk fra videregående opplæring. Tilsvarende fritaksregler gjelder for utenlandske studenter som ikke har videregående opplæring fra Norge.</article><article class="numberedLegalP" data-numerator="3" id="paragraf-5-nummer-3">(3) Godkjenning og fritak skal føres på vitnemålet.</article></article><article class="legalArticle" data-lovdata-URL="SF/forskrift/2025-07-04-1447/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ikrafttredelse og oppheving av forskrift</span></h2><article class="numberedLegalP" data-numerator="1" id="paragraf-6-nummer-1">(1) Forskriften trer i kraft 1. august 2025.</article><article class="numberedLegalP" data-numerator="2" id="paragraf-6-nummer-2">(2) Fra samme tidspunkt oppheves <a href="forskrift/2012-06-04-475">forskrift 4. juni 2012 nr. 475 om rammeplan for barnehagelærerutdanning</a>.</article></article></main></body></html>