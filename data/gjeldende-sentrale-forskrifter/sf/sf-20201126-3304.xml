<!DOCTYPE html><html lang="no"><head><title>Forskrift om høyere yrkesfaglig utdanning ved KRM Tekniske Fagskole</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2020-11-26-3304</dd><dt class="dokid">DokumentID</dt><dd class="dokid">SF/forskrift/2020-11-26-3304</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>KRM Tekniske Fagskole</li></ul></dd><dt class="dateInForce">I kraft fra</dt><dd class="dateInForce">2021-03-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/2018-06-08-28/§16">lov/2018-06-08-28/§16</a></li><li><a href="lov/2018-06-08-28/§20">lov/2018-06-08-28/§20</a></li><li><a href="lov/2018-06-08-28/§21">lov/2018-06-08-28/§21</a></li><li><a href="lov/2018-06-08-28/§23">lov/2018-06-08-28/§23</a></li><li><a href="lov/2018-06-08-28/§24">lov/2018-06-08-28/§24</a></li></ul></dd><dt class="dateOfPublication">Kunngjort</dt><dd class="dateOfPublication">2021-03-03 15:40</dd><dt class="titleShort">Korttittel</dt><dd class="titleShort">Forskrift om høyere yrkesfaglig utdanning ved KRM Tekniske Fagskole</dd><dt class="title">Tittel</dt><dd class="title">Forskrift om høyere yrkesfaglig utdanning ved KRM Tekniske Fagskole</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret ved KRM Tekniske Fagskole 26. november 2020 med hjemmel i <a href="lov/2018-06-08-28/§16">lov 8. juni 2018 nr. 28 om høyere yrkesfaglig utdanning (fagskoleloven) § 16</a>, <a href="lov/2018-06-08-28/§20">§ 20</a>, <a href="lov/2018-06-08-28/§21">§ 21</a>, <a href="lov/2018-06-08-28/§23">§ 23</a> og <a href="lov/2018-06-08-28/§24">§ 24</a>.</dd><dt class="refid">RefID</dt><dd class="refid">forskrift/2020-11-26-3304</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om høyere yrkesfaglig utdanning ved KRM Tekniske Fagskole</a><ul class="tocSubUl"><li><a href="#kapittel-1" data-child-interval="§§ 1-1 – 1-8">Kapittel 1. Generelle bestemmelser</a><ul class="tocSubUl"><li><a href="#kapittel-1-paragraf-1">§ 1-1. Virkeområde</a></li><li><a href="#kapittel-1-paragraf-2">§ 1-2. Kompetanse til å fatte enkeltvedtak</a></li><li><a href="#kapittel-1-paragraf-3">§ 1-3. Studentenes undersøkelses- og meldeplikt</a></li><li><a href="#kapittel-1-paragraf-4">§ 1-4. Veiledning</a></li><li><a href="#kapittel-1-paragraf-5">§ 1-5. Godskriving og fritak</a></li><li><a href="#kapittel-1-paragraf-6">§ 1-6. Obligatoriske arbeidskrav</a></li><li><a href="#kapittel-1-paragraf-7">§ 1-7. Permisjon</a></li><li><a href="#kapittel-1-paragraf-8">§ 1-8. Fullføringsfrist</a></li></ul></li><li><a href="#kapittel-2" data-child-interval="§§ 2-1 – 2-7">Kapittel 2. Opptak</a><ul class="tocSubUl"><li><a href="#kapittel-2-paragraf-1">§ 2-1. Opptak</a></li><li><a href="#kapittel-2-paragraf-2">§ 2-2. Formelle opptakskrav</a></li><li><a href="#kapittel-2-paragraf-3">§ 2-3. Opptak basert på realkompetanse</a></li><li><a href="#kapittel-2-paragraf-4">§ 2-4. Søkere med utdanning fra utlandet</a></li><li><a href="#kapittel-2-paragraf-5">§ 2-5. Betinget opptak</a></li><li><a href="#kapittel-2-paragraf-6">§ 2-6. Avslag på søknad om opptak</a></li><li><a href="#kapittel-2-paragraf-7">§ 2-7. Privatister</a></li></ul></li><li><a href="#kapittel-3" data-child-interval="§§ 3-1 – 3-14">Kapittel 3. Vurdering, eksamen og sensur</a><ul class="tocSubUl"><li><a href="#kapittel-3-paragraf-1">§ 3-1. Vurdering og eksamensformer</a></li><li><a href="#kapittel-3-paragraf-2">§ 3-2. Tidspunkt for eksamen</a></li><li><a href="#kapittel-3-paragraf-3">§ 3-3. Eksamensforsøk</a></li><li><a href="#kapittel-3-paragraf-4">§ 3-4. Tilrettelegging av eksamen</a></li><li><a href="#kapittel-3-paragraf-5">§ 3-5. Sykdom ved eksamen</a></li><li><a href="#kapittel-3-paragraf-6">§ 3-6. Graviditet og fødsel</a></li><li><a href="#kapittel-3-paragraf-7">§ 3-7. Karakterer/vurderingsuttrykk</a></li><li><a href="#kapittel-3-paragraf-8">§ 3-8. Sensur</a></li><li><a href="#kapittel-3-paragraf-9">§ 3-9. Klage på karakter</a></li><li><a href="#kapittel-3-paragraf-10">§ 3-10. Klage på formelle feil ved eksamen</a></li><li><a href="#kapittel-3-paragraf-11">§ 3-11. Kontinuasjonseksamen</a></li><li><a href="#kapittel-3-paragraf-12">§ 3-12. Administrasjonens tiltak ved formelle feil ved eksamen</a></li><li><a href="#kapittel-3-paragraf-13">§ 3-13. Fusk eller forsøk på fusk</a></li><li><a href="#kapittel-3-paragraf-14">§ 3-14. Gradsbetegnelser, vitnemål og karakterutskrifter</a></li></ul></li><li><a href="#kapittel-4" data-child-interval="§§ 4-1 – 4-5">Kapittel 4. Klagebehandling</a><ul class="tocSubUl"><li><a href="#kapittel-4-paragraf-1">§ 4-1. Klageinstans</a></li><li><a href="#kapittel-4-paragraf-2">§ 4-2. Klagerett</a></li><li><a href="#kapittel-4-paragraf-3">§ 4-3. Klagefrist</a></li><li><a href="#kapittel-4-paragraf-4">§ 4-4. Klagens innhold</a></li><li><a href="#kapittel-4-paragraf-5">§ 4-5. Prosess i lokal klagenemnd</a></li></ul></li><li><a href="#kapittel-5" data-child-interval="§§ 5-1 – 5-4">Kapittel 5. Disiplinærsaker</a><ul class="tocSubUl"><li><a href="#kapittel-5-paragraf-1">§ 5-1. Bortvisning</a></li><li><a href="#kapittel-5-paragraf-2">§ 5-2. Utestengelse</a></li><li><a href="#kapittel-5-paragraf-3">§ 5-3. Klageadgang i disiplinærsaker</a></li><li><a href="#kapittel-5-paragraf-4">§ 5-4. Falske dokumenter</a></li></ul></li><li><a href="#kapittel-6" data-child-interval="§ 6-1">Kapittel 6. Ikrafttredelse</a><ul class="tocSubUl"><li><a href="#kapittel-6-paragraf-1">§ 6-1. Ikrafttredelse</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2020-11-26-3304" id="dokument"><h1>Forskrift om høyere yrkesfaglig utdanning ved KRM Tekniske Fagskole</h1><section class="section" data-name="kap1" id="kapittel-1" data-lovdata-URL="SF/forskrift/2020-11-26-3304/KAPITTEL_1"><h2>Kapittel 1. Generelle bestemmelser</h2><article class="legalArticle" data-lovdata-URL="SF/forskrift/2020-11-26-3304/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-1-ledd-1">Denne forskriften gjelder for søkere og studenter ved KRM Tekniske Fagskole sine NOKUT-akkrediterte utdanningstilbud. Alle forhold knyttet til økonomi er regulert i studiekontrakten, og omfattes følgelig ikke av denne forskriften.</article></article><article class="legalArticle" data-lovdata-URL="SF/forskrift/2020-11-26-3304/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Kompetanse til å fatte enkeltvedtak</span></h3><article class="legalP" id="kapittel-1-paragraf-2-ledd-1">Styret har delegert kompetanse til å fatte enkeltvedtak etter <a href="lov/1967-02-10">forvaltningsloven</a> til administrasjonen, som førsteinstans, med lokal klagenemnd som klageinstans. Unntatt er saker knyttet til <a href="lov/2018-06-08-28/§24">fagskoleloven § 24</a>–<a href="lov/2018-06-08-28/§27">§ 27</a> der lokal klagenemnd har fått delegert kompetanse som førsteinstans. Nasjonal klagenemnd for fagskoleutdanning er klageinstans.</article></article><article class="legalArticle" data-lovdata-URL="SF/forskrift/2020-11-26-3304/§1-3" data-name="§1-3" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>. <span class="legalArticleTitle">Studentenes undersøkelses- og meldeplikt</span></h3><article class="numberedLegalP" data-numerator="1" id="kapittel-1-paragraf-3-nummer-1">(1) Studenten plikter å sette seg inn i og holde seg oppdatert på skolens forskrift, relevant studieplan, undervisningsopplegg, prøving/eksamen og vurdering samt annen informasjon som er relevant for utdanningstilbudet.</article><article class="numberedLegalP" data-numerator="2" id="kapittel-1-paragraf-3-nummer-2">(2) Studenten plikter å sikre at skolen til enhver tid har riktige kontaktdata slik at informasjon fra skolen kommer frem til studenten.</article></article><article class="legalArticle" data-lovdata-URL="SF/forskrift/2020-11-26-3304/§1-4" data-name="§1-4" id="kapittel-1-paragraf-4"><h3 class="legalArticleHeader"><span class="legalArticleValue">§ 1-4</span>. <span class="legalArticleTitle">Veiledning</span></h3><article class="legalP" id="kapittel-1-paragraf-4-ledd-1">Søkere og studenter som ønsker veiledning i utfylling av søknader eller utforming av klager og lignende, kan kontakte skolens administrasjon for bistand.</article></article><article class="legalArticle" data-lovdata-URL="SF/forskrift/2020-11-26-3304/§1-5" data-name="§1-5" id="kapittel-1-paragraf-5"><h3 class="legalArticleHeader"><span class="legalArticleValue">§ 1-5</span>. <span class="legalArticleTitle">Godskriving og fritak</span></h3><article class="numberedLegalP" data-numerator="1" id="kapittel-1-paragraf-5-nummer-1">(1) Administrasjonen fatter, etter en faglig vurdering i samarbeid med fagansvarlig, vedtak om godskriving og fritak.</article><article class="numberedLegalP" data-numerator="2" id="kapittel-1-paragraf-5-nummer-2">(2) Studenter kan søke om å få godskrevet emner fra andre akkrediterte fagskoleutdanninger på samme eller nært beslektede fagområder. Utdanningen må dekke læringsutbyttebeskrivelsene for emnet eller emnene det søkes om godskriving for.</article><article class="numberedLegalP" data-numerator="3" id="kapittel-1-paragraf-5-nummer-3">(3) Studenter kan søke om å fritak for deler av utdanningen. Fritaket gis på grunnlag av annen dokumentert relevant utdanning, eventuelt på grunnlag av realkompetanse.</article><article class="numberedLegalP" data-numerator="4" id="kapittel-1-paragraf-5-nummer-4">(4) Godskriving og fritatte emner kommer frem på vitnemålet og utløser ikke studiepoeng. Det gis ikke fritak for utdanning på videregående opplæringsnivå. Skolen utsteder ikke vitnemål på mindre enn 30 studiepoeng.</article><article class="numberedLegalP" data-numerator="5" id="kapittel-1-paragraf-5-nummer-5">(5) Frist for å søke godskriving og fritak er ved studiestart.</article><article class="numberedLegalP" data-numerator="6" id="kapittel-1-paragraf-5-nummer-6">(6) Avslag på vedtak om godskriving og fritak skal begrunnes. Avslag er enkeltvedtak og kan påklages. Se <a href="forskrift/2020-11-26-3304/kap4">kapittel 4</a> Klagebehandling.</article></article><article class="legalArticle" data-lovdata-URL="SF/forskrift/2020-11-26-3304/§1-6" data-name="§1-6" id="kapittel-1-paragraf-6"><h3 class="legalArticleHeader"><span class="legalArticleValue">§ 1-6</span>. <span class="legalArticleTitle">Obligatoriske arbeidskrav</span></h3><article class="numberedLegalP" data-numerator="1" id="kapittel-1-paragraf-6-nummer-1">(1) Skolens utdanningstilbud har obligatoriske arbeidskrav som er nærmere beskrevet i de enkelte studieplanene. Obligatoriske arbeidskrav må være oppfylt før vitnemål kan utstedes.</article><article class="numberedLegalP" data-numerator="2" id="kapittel-1-paragraf-6-nummer-2">(2) Lengre fravær som skyldes sykdom, ulykker eller lignende, og som dokumenteres med gyldig legeattest, kan etter skriftlig søknad til administrasjonen gi fritak for arbeidskrav. Avslag på søknad om fritak for arbeidskrav skal begrunnes. Avslag er enkeltvedtak og kan påklages. Se <a href="forskrift/2020-11-26-3304/kap4">kapittel 4</a> Klagebehandling.</article></article><article class="legalArticle" data-lovdata-URL="SF/forskrift/2020-11-26-3304/§1-7" data-name="§1-7" id="kapittel-1-paragraf-7"><h3 class="legalArticleHeader"><span class="legalArticleValue">§ 1-7</span>. <span class="legalArticleTitle">Permisjon</span></h3><article class="numberedLegalP" data-numerator="1" id="kapittel-1-paragraf-7-nummer-1">(1) En student kan søke om foreldrepermisjon fra utdanningen i forbindelse med svangerskap, fødsel og omsorg for barn. Dette gjelder også ved adopsjon. Studenten vil under permisjonen ha status som student. Ved gjenopptakelse av utdanningen skal studenten prioriteres hvis det er begrenset kapasitet i studentopptaket. Frist for sluttføring av utdanningen er tre år etter påbegynt permisjon.</article><article class="numberedLegalP" data-numerator="2" id="kapittel-1-paragraf-7-nummer-2">(2) Avslag om permisjon skal begrunnes. Avslag er enkeltvedtak og kan påklages. Se <a href="forskrift/2020-11-26-3304/kap4">kapittel 4</a> Klagebehandling.</article></article><article class="legalArticle" data-lovdata-URL="SF/forskrift/2020-11-26-3304/§1-8" data-name="§1-8" id="kapittel-1-paragraf-8"><h3 class="legalArticleHeader"><span class="legalArticleValue">§ 1-8</span>. <span class="legalArticleTitle">Fullføringsfrist</span></h3><article class="legalP" id="kapittel-1-paragraf-8-ledd-1">Hvis en student ikke har fullført sitt utdanningsløp innen tre år etter siste ordinære eksamen vil vedkommende miste studieretten.</article></article></section><section class="section" data-name="kap2" id="kapittel-2" data-lovdata-URL="SF/forskrift/2020-11-26-3304/KAPITTEL_2"><h2>Kapittel 2. Opptak</h2><article class="legalArticle" data-lovdata-URL="SF/forskrift/2020-11-26-3304/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Opptak</span></h3><article class="legalP" id="kapittel-2-paragraf-1-ledd-1">Skolen har løpende opptak som betyr at administrasjonen fatter vedtak om opptak i den rekkefølgen kvalifiserte søkere sender inn sine komplette og fullstendige søknader. Dokumentasjon av utdanning, yrkeserfaring og annet skal være attestert. For realkompetansevurdering skal bekreftelser på yrkeserfaring skal som minimum inneholde informasjon om arbeidsoppgaver, arbeidsforholdets lengde og stillingsprosent.</article></article><article class="legalArticle" data-lovdata-URL="SF/forskrift/2020-11-26-3304/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Formelle opptakskrav</span></h3><article class="legalP" id="kapittel-2-paragraf-2-ledd-1">Opptakskravene til fagskoleutdanning er fullført og bestått videregående opplæring eller tilsvarende realkompetanse. På skolens hjemmeside finnes spesifisert informasjon om hvilke utdanningsprogram fra videregående opplæring som kvalifiserer for opptak til det enkelte utdanningstilbud.</article></article><article class="legalArticle" data-lovdata-URL="SF/forskrift/2020-11-26-3304/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Opptak basert på realkompetanse</span></h3><article class="numberedLegalP" data-numerator="1" id="kapittel-2-paragraf-3-nummer-1">(1) Søkere som ikke oppfyller det formelle opptakskravet kan søke om opptak på grunnlag av realkompetanse. Søkeren må kunne dokumentere realkompetanse tilsvarende det formelle opptakskravet.</article><article class="numberedLegalP" data-numerator="2" id="kapittel-2-paragraf-3-nummer-2">(2) Søkere må være 23 år eller eldre i opptaksåret.</article><article class="numberedLegalP" data-numerator="3" id="kapittel-2-paragraf-3-nummer-3">(3) Administrasjonen foretar realkompetansevurdering og fatter vedtak. Eksempler på relevant realkompetanse finnes på skolens hjemmeside under de respektive utdanningstilbudene.</article><article class="numberedLegalP" data-numerator="4" id="kapittel-2-paragraf-3-nummer-4">(4) Søkere med utenlandsk utdanning vurderes mot relevante utdanningsprogrammer og læringsutbyttebeskrivelsene på nivå 4 i NKR som kreves for opptak til den aktuelle utdanningen.</article></article><article class="legalArticle" data-lovdata-URL="SF/forskrift/2020-11-26-3304/§2-4" data-name="§2-4" id="kapittel-2-paragraf-4"><h3 class="legalArticleHeader"><span class="legalArticleValue">§ 2-4</span>. <span class="legalArticleTitle">Søkere med utdanning fra utlandet</span></h3><article class="numberedLegalP" data-numerator="1" id="kapittel-2-paragraf-4-nummer-1">(1) Søkere med utenlandsk utdanning må ha tilsvarende faglige kvalifikasjoner som beskrevet i de formelle opptakskravene for den aktuelle utdanningen, nivå 4 i NKR.</article><article class="numberedLegalP" data-numerator="2" id="kapittel-2-paragraf-4-nummer-2">(2) Søkere med annen utdanning enn norsk eller nordisk videregående opplæring må dokumentere kunnskaper i norsk tilsvarende Norsk Vg1 studieforberedende, Norsk Vg2 yrkesfaglige utdanningsprogram eller bestått Norskprøve Nivå B1 muntlig og skriftlig.</article></article><article class="legalArticle" data-lovdata-URL="SF/forskrift/2020-11-26-3304/§2-5" data-name="§2-5" id="kapittel-2-paragraf-5"><h3 class="legalArticleHeader"><span class="legalArticleValue">§ 2-5</span>. <span class="legalArticleTitle">Betinget opptak</span></h3><article class="numberedLegalP" data-numerator="1" id="kapittel-2-paragraf-5-nummer-1">(1) Søkere som ikke har fullført og bestått fag- eller svenneprøve innen fristen for å sende inn dokumentasjon til søknad, og som derfor ikke er kvalifisert for opptak, kan få opptak hvis de kan dokumentere at de skal gjennomføre fag- eller svenneprøven i løpet av det påfølgende semesteret.</article><article class="numberedLegalP" data-numerator="2" id="kapittel-2-paragraf-5-nummer-2">(2) Skolen skal, så langt det er mulig og rimelig, legge til rette for at studenten både kan gå opp til fag- eller svenneprøven i videregående opplæring slik at fagskoleutdanningen kan gjennomføres.</article></article><article class="legalArticle" data-lovdata-URL="SF/forskrift/2020-11-26-3304/§2-6" data-name="§2-6" id="kapittel-2-paragraf-6"><h3 class="legalArticleHeader"><span class="legalArticleValue">§ 2-6</span>. <span class="legalArticleTitle">Avslag på søknad om opptak</span></h3><article class="legalP" id="kapittel-2-paragraf-6-ledd-1">Avslag på søknad skal begrunnes. Avslag er enkeltvedtak og kan påklages. Se <a href="forskrift/2020-11-26-3304/kap4">kapittel 4</a> Klagebehandling.</article></article><article class="legalArticle" data-lovdata-URL="SF/forskrift/2020-11-26-3304/§2-7" data-name="§2-7" id="kapittel-2-paragraf-7"><h3 class="legalArticleHeader"><span class="legalArticleValue">§ 2-7</span>. <span class="legalArticleTitle">Privatister</span></h3><article class="legalP" id="kapittel-2-paragraf-7-ledd-1">Skolen tar ikke opp privatister.</article></article></section><section class="section" data-name="kap3" id="kapittel-3" data-lovdata-URL="SF/forskrift/2020-11-26-3304/KAPITTEL_3"><h2>Kapittel 3. Vurdering, eksamen og sensur</h2><article class="legalArticle" data-lovdata-URL="SF/forskrift/2020-11-26-3304/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Vurdering og eksamensformer</span></h3><article class="legalP" id="kapittel-3-paragraf-1-ledd-1">Vurdering og eksamensformer er beskrevet i de respektive studieplanene, og oppgaver og sensorveiledninger er basert på utdanningenes læringsutbytter.</article></article><article class="legalArticle" data-lovdata-URL="SF/forskrift/2020-11-26-3304/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Tidspunkt for eksamen</span></h3><article class="numberedLegalP" data-numerator="1" id="kapittel-3-paragraf-2-nummer-1">(1) Alle studenter er automatisk oppmeldt til eksamen. For studier med fleksibel oppstart og gjennomføring, avtales tidspunkt for eksamen individuelt.</article><article class="numberedLegalP" data-numerator="2" id="kapittel-3-paragraf-2-nummer-2">(2) Studenter som ikke ønsker å avlegge en eksamen de er oppmeldt til, må selv melde seg av eksamen innen angitt frist. Det regnes som eksamensforsøk når en student som trekker seg under eksamen uten gyldig grunn, eller unnlater å møte.</article></article><article class="legalArticle" data-lovdata-URL="SF/forskrift/2020-11-26-3304/§3-3" data-name="§3-3" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">Eksamensforsøk</span></h3><article class="legalP" id="kapittel-3-paragraf-3-ledd-1">Studenten har 3 eksamensforsøk. Ny(e) eksamensforsøk må gjennomføres innen utløpet av det første kalenderåret etter siste ordinære eksamen.</article></article><article class="legalArticle" data-lovdata-URL="SF/forskrift/2020-11-26-3304/§3-4" data-name="§3-4" id="kapittel-3-paragraf-4"><h3 class="legalArticleHeader"><span class="legalArticleValue">§ 3-4</span>. <span class="legalArticleTitle">Tilrettelegging av eksamen</span></h3><article class="numberedLegalP" data-numerator="1" id="kapittel-3-paragraf-4-nummer-1">(1) Studenter som av medisinske eller andre årsaker har behov for tilrettelegging av eksamen gjennom for eksempel utvidet tid, spesielle hjelpemidler eller annen eksamensform, må søke om dette minst 2 uker før eksamensdato.</article><article class="numberedLegalP" data-numerator="2" id="kapittel-3-paragraf-4-nummer-2">(2) Avslag om tilrettelegging av eksamen fattes av administrasjonen, skal begrunnes. Avslaget er enkeltvedtak og kan påklages. Se <a href="forskrift/2020-11-26-3304/kap4">kapittel 4</a> Klagebehandling.</article></article><article class="legalArticle" data-lovdata-URL="SF/forskrift/2020-11-26-3304/§3-5" data-name="§3-5" id="kapittel-3-paragraf-5"><h3 class="legalArticleHeader"><span class="legalArticleValue">§ 3-5</span>. <span class="legalArticleTitle">Sykdom ved eksamen</span></h3><article class="legalP" id="kapittel-3-paragraf-5-ledd-1">For sen innsending eller unnlatelse av innsending av besvarelse ved hjemmeeksamen pga. sykdom eller andre alvorlige forhold i nær familie, skal dokumenteres med gyldig legeattest, eventuelt annen gyldig dokumentasjon innen 7 dager. Det samme gjelder fravær på stedbasert eksamen eller sykdom som inntreffer under eksamen, Hvis ikke, teller eksamen som et eksamensforsøk og ved eventuell kontinuasjon påløper kontinuasjonsavgift.</article></article><article class="legalArticle" data-lovdata-URL="SF/forskrift/2020-11-26-3304/§3-6" data-name="§3-6" id="kapittel-3-paragraf-6"><h3 class="legalArticleHeader"><span class="legalArticleValue">§ 3-6</span>. <span class="legalArticleTitle">Graviditet og fødsel</span></h3><article class="legalP" id="kapittel-3-paragraf-6-ledd-1">En gravid student har rett til utsatt eksamen hvis dato for eksamen er i perioden 3 uker før og 6 uker etter antatt termindato. På samme måte vil en student som skal bli far ha rett til utsatt eksamen i perioden fra fødsel og 2 uker etter.</article></article><article class="legalArticle" data-lovdata-URL="SF/forskrift/2020-11-26-3304/§3-7" data-name="§3-7" id="kapittel-3-paragraf-7"><h3 class="legalArticleHeader"><span class="legalArticleValue">§ 3-7</span>. <span class="legalArticleTitle">Karakterer/vurderingsuttrykk</span></h3><article class="numberedLegalP" data-numerator="1" id="kapittel-3-paragraf-7-nummer-1">(1) Skolen benytter både en gradert karakterskala fra A til F og bestått/ikke bestått som vurderingsuttrykk. Karakteren A beskrives som en fremragende prestasjon som klart utmerker seg. Kandidaten viser svært god vurderingsevne og stor grad av selvstendighet. Karakteren B beskrives som en meget god prestasjon. Kandidaten viser meget god vurderingsevne og selvstendighet. Karakteren C beskrives som en jevnt god prestasjon som er tilfredsstillende på de fleste områder. Kandidaten viser god vurderingsevne og selvstendighet på de viktigste områdene. Karakteren D (Nokså god) beskrives som en akseptabel prestasjon med noen vesentlige mangler. Kandidaten viser en viss grad av vurderingsevne og selvstendighet. Karakteren E (tilstrekkelig) når prestasjonen tilfredsstiller minimumskravene, men heller ikke mer. Kandidaten viser liten vurderingsevne og selvstendighet. Karakteren F (ikke bestått/stryk) når prestasjon som ikke tilfredsstiller de faglige minimumskravene. Kandidaten viser både manglende vurderingsevne og selvstendighet.</article><article class="numberedLegalP" data-numerator="2" id="kapittel-3-paragraf-7-nummer-2">(2) Eksamenskarakterene vil bli offentliggjort senest tre uker etter avholdt eksamen. Karakterer oppgis ikke muntlig, men legges ut i læringsplattformen så lenge studenten er à jour med betalingen sin. Vitnemål blir sendt studenten senest tre uker etter at klagefrist for siste sensur er gått ut.</article><article class="numberedLegalP" data-numerator="3" id="kapittel-3-paragraf-7-nummer-3">(3) Studenten kan be om begrunnelse for karakter. Den må fremsettes innen 3 uker fra det tidspunktet karakteren er gjort tilgjengelig for studenten. Administrasjonen skal fremskaffe skriftlig begrunnelse innen 2 uker fra anmodningen kommer. For muntlige eksamener skal anmodning om begrunnelse gis umiddelbart etter at karakter er gjort kjent. Begrunnelsen skal inneholde en vurdering av studentens individuelle prestasjon samt sensorveiledningen som er lagt til grunn for vurderingen.</article></article><article class="legalArticle" data-lovdata-URL="SF/forskrift/2020-11-26-3304/§3-8" data-name="§3-8" id="kapittel-3-paragraf-8"><h3 class="legalArticleHeader"><span class="legalArticleValue">§ 3-8</span>. <span class="legalArticleTitle">Sensur</span></h3><article class="numberedLegalP" data-numerator="1" id="kapittel-3-paragraf-8-nummer-1">(1) Administrasjonen, i samarbeid med fagansvarlig, oppnevner sensor(er). Sensor(ene) kan være intern(e), ekstern(e) eller en kombinasjon. De årene skolen ikke gjennomfører ekstern evaluering av vurderingsordningene, skal det i tillegg til interne sensorer, også benyttes eksterne sensorer. Sensorene skal oppfylle kravene til kompetanse som definert kravspesifikasjon for undervisningspersonell og sensorer.</article><article class="numberedLegalP" data-numerator="2" id="kapittel-3-paragraf-8-nummer-2">(2) Sensur skal foreligge innen 3 uker etter eksamen med mindre særlige forhold krever lengre tid. Er det gitt skriftlige retningslinjer for vurderingen, skal disse være tilgjengelige for studentene samtidig med kunngjøring av sensur.</article></article><article class="legalArticle" data-lovdata-URL="SF/forskrift/2020-11-26-3304/§3-9" data-name="§3-9" id="kapittel-3-paragraf-9"><h3 class="legalArticleHeader"><span class="legalArticleValue">§ 3-9</span>. <span class="legalArticleTitle">Klage på karakter</span></h3><article class="numberedLegalP" data-numerator="1" id="kapittel-3-paragraf-9-nummer-1">(1) Klage på karakter må fremsettes innen 3 uker etter at sensuren er kunngjort. Hvis studenten har bedt om begrunnelse, gjelder fristen fra begrunnelsen er kommunisert studenten.</article><article class="numberedLegalP" data-numerator="2" id="kapittel-3-paragraf-9-nummer-2">(2) Fristen for å klage på karakter når studenten først har klaget på formelle feil ved eksamen, løper fra det tidspunktet vedtak i saken om formell feil er fattet og kommunisert studenten.</article><article class="numberedLegalP" data-numerator="3" id="kapittel-3-paragraf-9-nummer-3">(3) Ved ny sensur på grunn av klage på karakter eller på formelle feil ved eksamen, oppnevnes ny(e) sensor(er) hvor minst en er ekstern. Ny(e) sensor(er) skal ikke gis tilgang til resultat eller begrunnelser fra ordinær sensur. Ny karakter kan være til gunst eller ugunst for studenten, eventuelt kan opprinnelig karakter bli stående. Ved kombinert skriftlig og muntlig eksamen, skal det holdes ny muntlig prøve når skriftlig karakter er endret i omsensur.</article><article class="numberedLegalP" data-numerator="4" id="kapittel-3-paragraf-9-nummer-4">(4) Det er ikke mulig å klage på karakter når prestasjonen ikke lar seg etterprøve.</article><article class="numberedLegalP" data-numerator="5" id="kapittel-3-paragraf-9-nummer-5">(5) Karakter ved omsensur er endelig og kan ikke påklages til klageinstans.</article></article><article class="legalArticle" data-lovdata-URL="SF/forskrift/2020-11-26-3304/§3-10" data-name="§3-10" id="kapittel-3-paragraf-10"><h3 class="legalArticleHeader"><span class="legalArticleValue">§ 3-10</span>. <span class="legalArticleTitle">Klage på formelle feil ved eksamen</span></h3><article class="numberedLegalP" data-numerator="1" id="kapittel-3-paragraf-10-nummer-1">(1) En student eller en gruppe studenter kan klage på formelle ved eksamen. For eksempel kan det være feil i eksamensoppgaver eller mangler/feil i eksamensavvikling eller sensur.</article><article class="numberedLegalP" data-numerator="2" id="kapittel-3-paragraf-10-nummer-2">(2) Frist for å klage på formelle feil ved eksamen er 3 uker etter at studenten er eller burde ha vært kjent med feilen.</article><article class="numberedLegalP" data-numerator="3" id="kapittel-3-paragraf-10-nummer-3">(3) Hvis administrasjonen ikke iverksetter tiltak, eller korrigerende tiltak ikke vurderes som tilfredsstillende for klager, kan saken påklages til lokal klagenemnd. Se <a href="forskrift/2020-11-26-3304/kap4">kapittel 4</a> Klagebehandling.</article></article><article class="legalArticle" data-lovdata-URL="SF/forskrift/2020-11-26-3304/§3-11" data-name="§3-11" id="kapittel-3-paragraf-11"><h3 class="legalArticleHeader"><span class="legalArticleValue">§ 3-11</span>. <span class="legalArticleTitle">Kontinuasjonseksamen</span></h3><article class="numberedLegalP" data-numerator="1" id="kapittel-3-paragraf-11-nummer-1">(1) Gyldig dokumentert uteblivelse fra eksamen gir mulighet for kostnadsfri kontinuasjonseksamen. Udokumentert uteblivelse fra eksamen regnes som eksamensforsøk og ved eventuell kontinuasjon påløper kontinuasjonsavgift.</article><article class="numberedLegalP" data-numerator="2" id="kapittel-3-paragraf-11-nummer-2">(2) Studenten kan avlegge kontinuasjonseksamen når han/hun tidligere har strøket eller ønsker å forbedre ståkarakter. Studenten må selv melde seg opp til kontinuasjonseksamen minimum 3 uker før ny eksamensdato.</article><article class="numberedLegalP" data-numerator="3" id="kapittel-3-paragraf-11-nummer-3">(3) Gjeldende studieplan legges til grunn for eksamensinnhold. I den grad det er endringer i faglig innhold eller emnesammensetning, er det studentens eget ansvar å skaffe seg oversikt og sette seg inn i nytt eller endret faginnhold og materiale.</article><article class="numberedLegalP" data-numerator="4" id="kapittel-3-paragraf-11-nummer-4">(4) Ved kontinuasjonseksamen gjøres den beste karakteren gjeldende.</article></article><article class="legalArticle" data-lovdata-URL="SF/forskrift/2020-11-26-3304/§3-12" data-name="§3-12" id="kapittel-3-paragraf-12"><h3 class="legalArticleHeader"><span class="legalArticleValue">§ 3-12</span>. <span class="legalArticleTitle">Administrasjonens tiltak ved formelle feil ved eksamen</span></h3><article class="numberedLegalP" data-numerator="1" id="kapittel-3-paragraf-12-nummer-1">(1) Administrasjonen kan fatte vedtak om oppheving av sensur og gjennomføring av ny sensur når det antas at formell feil har hatt betydning for prestasjonen(e) eller vurderingen. Dette kan gjøres på bakgrunn av klage fra student(er) eller på eget initiativ. Iverksettes tiltak på eget initiativ, skal alle berørte studenter informeres om hvorfor og hvilke tiltak som er iverksatt, og det skal gis mulighet til å klage på tiltaket innen tre uker etter kunngjort orientering.</article><article class="numberedLegalP" data-numerator="2" id="kapittel-3-paragraf-12-nummer-2">(2) Hvis administrasjonens tiltak ikke vurderes som tilfredsstillende for klager, kan saken påklages til lokal klagenemnd. Se <a href="forskrift/2020-11-26-3304/kap4">kapittel 4</a> Klagebehandling.</article></article><article class="legalArticle" data-lovdata-URL="SF/forskrift/2020-11-26-3304/§3-13" data-name="§3-13" id="kapittel-3-paragraf-13"><h3 class="legalArticleHeader"><span class="legalArticleValue">§ 3-13</span>. <span class="legalArticleTitle">Fusk eller forsøk på fusk</span></h3><article class="numberedLegalP" data-numerator="1" id="kapittel-3-paragraf-13-nummer-1">(1) Dokumentforfalskning, uredelig eller fusk/forsøk på fusk kan medføre annullering av eksamen.</article><article class="numberedLegalP" data-numerator="2" id="kapittel-3-paragraf-13-nummer-2">(2) Hvis fusk eller forsøk på fusk oppdages under eksamen, skal studenten likevel få fullføre eksamen.</article><article class="numberedLegalP" data-numerator="3" id="kapittel-3-paragraf-13-nummer-3">(3) Administrasjonen skal dokumentere hendelsen skriftlig og denne vil være grunnlag for eventuelt behandling og eventuelt vedtak om annullering og andre sanksjoner i lokal klagenemnd.</article><article class="numberedLegalP" data-numerator="4" id="kapittel-3-paragraf-13-nummer-4">(4) Studenten har rett til å forklare seg før vedtak fattes.</article><article class="numberedLegalP" data-numerator="5" id="kapittel-3-paragraf-13-nummer-5">(5) Studenten har et særskilt ansvar for å gjøre seg kjent med skolens generelle eksamensregler samt regler for den spesifikke eksamen. For at en eksamen skal kunne annulleres på grunn av fusk eller forsøk på fusk, må handlingen være grovt aktsom eller forsettlig.</article><article class="numberedLegalP" data-numerator="6" id="kapittel-3-paragraf-13-nummer-6">(6) Hjemmeeksamener skal inneholde en obligatorisk erklæring om at besvarelsen er studentens eget arbeid.</article><article class="numberedLegalP" data-numerator="7" id="kapittel-3-paragraf-13-nummer-7">(7) Ved fusk eller forsøk på fusk, kan lokal klagenemnd som førsteinstans vedta å utestenge studenten fra all utdanning ved skolen og frata studenten retten til å gå opp til eksamen i inntil ett år.</article><article class="numberedLegalP" data-numerator="8" id="kapittel-3-paragraf-13-nummer-8">(8) Vedtak om annullering og utestengelse som følge av fusk eller forsøk på fusk er enkeltvedtak, og kan påklages til Nasjonalt klageorgan for fagskoleutdanning.</article><article class="numberedLegalP" data-numerator="9" id="kapittel-3-paragraf-13-nummer-9">(9) Annullert eksamen som følge av fusk eller forsøk på fusk teller som ett eksamensforsøk.</article></article><article class="legalArticle" data-lovdata-URL="SF/forskrift/2020-11-26-3304/§3-14" data-name="§3-14" id="kapittel-3-paragraf-14"><h3 class="legalArticleHeader"><span class="legalArticleValue">§ 3-14</span>. <span class="legalArticleTitle">Gradsbetegnelser, vitnemål og karakterutskrifter</span></h3><article class="numberedLegalP" data-numerator="1" id="kapittel-3-paragraf-14-nummer-1">(1) For utdanninger som utløser 60 og 90 studiepoeng, vil gradsbetegnelsen fagskolegrad (professional degree) fremkomme på vitnemål. På samme måte vil det for toårige fagskoleutdanninger som utløser 120 studiepoeng, fremkomme høyere fagskolegrad (higher professional degree).</article><article class="numberedLegalP" data-numerator="2" id="kapittel-3-paragraf-14-nummer-2">(2) Skolen utsteder vitnemål når vilkårene er oppfylt. Studenten må ha signert gyldig studiekontrakt, være à jour med betaling av studieavgifter og fått godkjent obligatoriske arbeidskrav.</article><article class="numberedLegalP" data-numerator="3" id="kapittel-3-paragraf-14-nummer-3">(3) Vitnemål utstedes senest 3 uker etter at siste klagefrist etter siste sensur er utløpt.</article><article class="numberedLegalP" data-numerator="4" id="kapittel-3-paragraf-14-nummer-4">(4) Duplikat av vitnemål kan utstedes mot avgift.</article><article class="numberedLegalP" data-numerator="5" id="kapittel-3-paragraf-14-nummer-5">(5) Studenter som ikke har gjennomført hele utdanningen, har krav på å få utstedt karakterutskrift som viser beståtte emner, prøver og andre vurderinger studenten har fått samt oppnådde karakterer.</article></article></section><section class="section" data-name="kap4" id="kapittel-4" data-lovdata-URL="SF/forskrift/2020-11-26-3304/KAPITTEL_4"><h2>Kapittel 4. Klagebehandling</h2><article class="legalArticle" data-lovdata-URL="SF/forskrift/2020-11-26-3304/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Klageinstans</span></h3><article class="numberedLegalP" data-numerator="1" id="kapittel-4-paragraf-1-nummer-1">(1) Enkeltvedtak fattet av administrasjonen ved KRM Tekniske Fagskole kan påklages. For klage på karakter, se <a href="forskrift/2020-11-26-3304/§3-9">§ 3-9</a>.</article><article class="numberedLegalP" data-numerator="2" id="kapittel-4-paragraf-1-nummer-2">(2) Nasjonal klagenemnd for fagskoleutdanning er klageorgan for enkeltvedtak fattet av lokal klagenemnd.</article></article><article class="legalArticle" data-lovdata-URL="SF/forskrift/2020-11-26-3304/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Klagerett</span></h3><article class="numberedLegalP" data-numerator="1" id="kapittel-4-paragraf-2-nummer-1">(1) Alle enkeltvedtak skal være skriftlige. Avslag skal være begrunnet. Skolen skal, når enkeltvedtak er fattet og kommuniseres til søker eller student, også informere om hjemmel, klageadgang, klagefrist, klageinstans, rett til å se sakens dokumenter samt fremgangsmåte ved klage.</article><article class="numberedLegalP" data-numerator="2" id="kapittel-4-paragraf-2-nummer-2">(2) Klage sendes til førsteinstans, det vil si den instansen som har fattet vedtaket. Hvis klager ikke gis medhold i første instans, oversender førsteinstansen klagen til klageinstansen.</article><article class="numberedLegalP" data-numerator="4" id="kapittel-4-paragraf-2-nummer-3">(4) Vedtak fattet av lokal klagenemnd som klageinstans er endelig og kan ikke påklages.</article><article class="numberedLegalP" data-numerator="5" id="kapittel-4-paragraf-2-nummer-4">(5) Klage på karakter behandles ikke i lokal klagenemnd.</article></article><article class="legalArticle" data-lovdata-URL="SF/forskrift/2020-11-26-3304/§4-3" data-name="§4-3" id="kapittel-4-paragraf-3"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">Klagefrist</span></h3><article class="numberedLegalP" data-numerator="1" id="kapittel-4-paragraf-3-nummer-1">(1) Klagefristen er 3 uker etter at studenten har mottatt vedtaket eller etter at studenten burde vært kjent med forholdet som begrunner klagen.</article><article class="numberedLegalP" data-numerator="2" id="kapittel-4-paragraf-3-nummer-2">(2) Dersom studenten har bedt om begrunnelse for vedtaket, gjelder klagefristen fra studenten har mottatt begrunnelse eller burde gjort seg kjent med begrunnelsen.</article></article><article class="legalArticle" data-lovdata-URL="SF/forskrift/2020-11-26-3304/§4-4" data-name="§4-4" id="kapittel-4-paragraf-4"><h3 class="legalArticleHeader"><span class="legalArticleValue">§ 4-4</span>. <span class="legalArticleTitle">Klagens innhold</span></h3><article class="numberedLegalP" data-numerator="1" id="kapittel-4-paragraf-4-nummer-1">(1) Klager skal være skriftlig undertegnet og datert. Klagen skal inneholde referanse til vedtaket det klages på, være begrunnet og hva studenten ønsker skal endres.</article><article class="numberedLegalP" data-numerator="2" id="kapittel-4-paragraf-4-nummer-2">(2) Hvis klagen gjelder disiplinær sanksjon, har studenten rett til å la seg bistå av studentrepresentant eller annen passende person i alle trinn av saksbehandlingen.</article></article><article class="legalArticle" data-lovdata-URL="SF/forskrift/2020-11-26-3304/§4-5" data-name="§4-5" id="kapittel-4-paragraf-5"><h3 class="legalArticleHeader"><span class="legalArticleValue">§ 4-5</span>. <span class="legalArticleTitle">Prosess i lokal klagenemnd</span></h3><article class="numberedLegalP" data-numerator="1" id="kapittel-4-paragraf-5-nummer-1">(1) Klageprosessen for enkeltvedtak er hjemlet i <a href="lov/1967-02-10/kapvi">forvaltningsloven kapittel VI</a> Om klage og omgjøring.</article><article class="numberedLegalP" data-numerator="2" id="kapittel-4-paragraf-5-nummer-2">(2) Lokal klagenemnd skal om nødvendig innhente ytterligere informasjon fra skolens administrasjon og fra klager. Klagen skal være så godt opplyst som mulig før vedtaket fattes.</article><article class="numberedLegalP" data-numerator="3" id="kapittel-4-paragraf-5-nummer-3">(3) Klager har krav på et begrunnet svar på klagen innen tre uker fra lokal klagenemnd mottok klagen.</article></article></section><section class="section" data-name="kap5" id="kapittel-5" data-lovdata-URL="SF/forskrift/2020-11-26-3304/KAPITTEL_5"><h2>Kapittel 5. Disiplinærsaker</h2><article class="legalArticle" data-lovdata-URL="SF/forskrift/2020-11-26-3304/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Bortvisning</span></h3><article class="numberedLegalP" data-numerator="1" id="kapittel-5-paragraf-1-nummer-1">(1) Lokal klagenemnd kan som førsteinstans, med minst 2/3 flertall, fatte enkeltvedtak om bortvisning i inntil ett år dersom studenten, til tross for skriftlige advarsler, gjentatte ganger opptrer på en måte som virker grovt forstyrrende på medstudenters arbeid eller for virksomheten ved skolen for øvrig.</article><article class="numberedLegalP" data-numerator="2" id="kapittel-5-paragraf-1-nummer-2">(2) Hvis en student på tross av skriftlige advarsler fra skolen, ikke etterkommer vedtak om bortvisning, kan det medføre utestengelse, jf. <a href="forskrift/2020-11-26-3304/§5-2">§ 5-2</a> (1).</article><article class="numberedLegalP" data-numerator="3" id="kapittel-5-paragraf-1-nummer-3">(3) Studenten skal gis mulighet til å uttale seg før vedtak om bortvisning fattes.</article></article><article class="legalArticle" data-lovdata-URL="SF/forskrift/2020-11-26-3304/§5-2" data-name="§5-2" id="kapittel-5-paragraf-2"><h3 class="legalArticleHeader"><span class="legalArticleValue">§ 5-2</span>. <span class="legalArticleTitle">Utestengelse</span></h3><article class="numberedLegalP" data-numerator="1" id="kapittel-5-paragraf-2-nummer-1">(1) Lokal klagenemnd kan som førsteinstans, med minst 2/3 flertall, fatte enkeltvedtak om å utestenge studenten fra utdanningen i inntil ett år hvis studenten ikke har etterkommet vedtak om bortvisning, jf. <a href="forskrift/2020-11-26-3304/§5-1">§ 5-1</a> (2).</article><article class="numberedLegalP" data-numerator="2" id="kapittel-5-paragraf-2-nummer-2">(2) Lokal klagenemnd kan som førsteinstans, med minst 2/3 flertall, fatte enkeltvedtak om utestengelse fra all utdanning ved skolen og fratas retten til å gå opp til eksamen i inntil ett år dersom studenten har gjort ett eller flere grove tillitsbrudd mot skolen. Som grove tillitsbrudd regnes dokumentforfalskning, uredelighet eller fusk/forsøk på fusk.</article><article class="numberedLegalP" data-numerator="3" id="kapittel-5-paragraf-2-nummer-3">(3) Studenten skal gis mulighet til å uttale seg før vedtak om utestengelse fattes.</article></article><article class="legalArticle" data-lovdata-URL="SF/forskrift/2020-11-26-3304/§5-3" data-name="§5-3" id="kapittel-5-paragraf-3"><h3 class="legalArticleHeader"><span class="legalArticleValue">§ 5-3</span>. <span class="legalArticleTitle">Klageadgang i disiplinærsaker</span></h3><article class="legalP" id="kapittel-5-paragraf-3-ledd-1">Enkeltvedtak i disiplinærsaker kan påklages til Nasjonalt klageorgan for fagskoleutdanning.</article></article><article class="legalArticle" data-lovdata-URL="SF/forskrift/2020-11-26-3304/§5-4" data-name="§5-4" id="kapittel-5-paragraf-4"><h3 class="legalArticleHeader"><span class="legalArticleValue">§ 5-4</span>. <span class="legalArticleTitle">Falske dokumenter</span></h3><article class="legalP" id="kapittel-5-paragraf-4-ledd-1">Mistanke om falske dokumenter vil bli politianmeldt.</article></article></section><section class="section" data-name="kap6" id="kapittel-6" data-lovdata-URL="SF/forskrift/2020-11-26-3304/KAPITTEL_6"><h2>Kapittel 6. Ikrafttredelse</h2><article class="legalArticle" data-lovdata-URL="SF/forskrift/2020-11-26-3304/§6-1" data-name="§6-1" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>. <span class="legalArticleTitle">Ikrafttredelse</span></h3><article class="legalP" id="kapittel-6-paragraf-1-ledd-1">Forskriften trer i kraft 1. mars 2021.</article></article></section></main></body></html>