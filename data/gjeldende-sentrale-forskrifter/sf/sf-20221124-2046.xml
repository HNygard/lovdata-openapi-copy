<!DOCTYPE html><html lang="nb"><head><title>Forskrift om tilskudd til organisasjoner i barnevernet</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-11-24-2046</dd><dt class="dokid">DokumentID</dt><dd class="dokid">SF/forskrift/2022-11-24-2046</dd><dt class="ministry">Departement</dt><dd class="ministry"><ul><li>Barne- og familiedepartementet</li></ul></dd><dt class="subunit">Etat</dt><dd class="subunit"><ul><li>Barnevernsavdelingen</li></ul></dd><dt class="dateInForce">I kraft fra</dt><dd class="dateInForce">2023-01-01</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2022-12-01 14:05</dd><dt class="title">Tittel</dt><dd class="title">Forskrift om tilskudd til organisasjoner i barnevernet</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Barne- og familiedepartementet 24. november 2022 til oppfølging av Stortingets budsjettvedtak på kapittel 854, post 71.</dd><dt class="refid">RefID</dt><dd class="refid">forskrift/2022-11-24-2046</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om tilskudd til organisasjoner i barnevernet</a><ul class="tocSubUl"><li><a href="#paragraf-1">§ 1. Mål</a></li><li><a href="#paragraf-2">§ 2. Målgruppe</a></li><li><a href="#paragraf-3">§ 3. Kriterier for måloppnåelse</a></li><li><a href="#paragraf-4">§ 4. Hvem kan søke</a></li><li><a href="#paragraf-5">§ 5. Hva det kan søkes til og utmåling av tilskuddet</a></li><li><a href="#paragraf-6">§ 6. Bruk av tilskuddet</a></li><li><a href="#paragraf-7">§ 7. Søknadsfrist og krav til søknaden</a></li><li><a href="#paragraf-8">§ 8. Opplysning om vedtak</a></li><li><a href="#paragraf-9">§ 9. Rapportering</a></li><li><a href="#paragraf-10">§ 10. Kontroll</a></li><li><a href="#paragraf-11">§ 11. Sanksjoner ved brudd på forskriften</a></li><li><a href="#paragraf-12">§ 12. Klageadgang</a></li><li><a href="#paragraf-13">§ 13. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2022-11-24-2046" id="dokument"><h1>Forskrift om tilskudd til organisasjoner i barnevernet</h1><article class="legalArticle" data-lovdata-URL="SF/forskrift/2022-11-24-2046/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Mål</span></h2><article class="legalP" id="paragraf-1-ledd-1">Tilskuddsordningen skal bidra til å utvikle barnevernsfeltet gjennom å stimulere bruker- og interesseorganisasjoner på feltet til å styrke sitt engasjement og medansvar for utsatte barn og unge og deres familier.</article></article><article class="legalArticle" data-lovdata-URL="SF/forskrift/2022-11-24-2046/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Målgruppe</span></h2><article class="legalP" id="paragraf-2-ledd-1">Ordningen er rettet mot utsatte barn, unge og deres familie som har vært, er eller kan komme i kontakt med barnevernet.</article></article><article class="legalArticle" data-lovdata-URL="SF/forskrift/2022-11-24-2046/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Kriterier for måloppnåelse</span></h2><article class="legalP" id="paragraf-3-ledd-1">Følgende kriterier for måloppnåelse er sentrale ved vurderingen av om målet nås. Organisasjonene skal:<ul class="defaultList"><li data-li-identifier="•" data-name="•"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">ha utstrakt aktivitet som fremmer brukermedvirkning innen barnevernet på individ-, gruppe- og systemnivå</article></article></li><li data-li-identifier="•" data-name="•"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">utfylle andre aktørers innsats</article></article></li><li data-li-identifier="•" data-name="•"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">ha systematisk innflytelse på systemnivå</article></article></li><li data-li-identifier="•" data-name="•"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1">være representativ for ordningens målgruppe</article></article></li><li data-li-identifier="•" data-name="•"><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1">arbeide for sin egen målgruppes interesser</article></article></li><li data-li-identifier="•" data-name="•"><article class="listArticle" id="paragraf-3-ledd-1-punkt-6"><article class="legalP" id="paragraf-3-ledd-1-punkt-6-ledd-1">legge til rette for sin egen målgruppes mulighet til å påvirke og delta i organisasjonen.</article></article></li></ul></article><article class="legalP" id="paragraf-3-ledd-2">Direktoratet rapporterer til departementet på måloppnåelse i tilskuddsordningen.</article></article><article class="legalArticle" data-lovdata-URL="SF/forskrift/2022-11-24-2046/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Hvem kan søke</span></h2><article class="legalP" id="paragraf-4-ledd-1">Organisasjoner som er registrert i Frivillighetsregisteret på søknadstidspunktet, og som ved sine vedtekter, mål og planer kan dokumentere at målet med ordningen er deres kjernevirksomhet, kan søke om tilskudd.</article><article class="legalP" id="paragraf-4-ledd-2">Organisasjonen må ha drevet ordinær virksomhet i minimum to år før søknadstidspunktet, og ha årsregnskap for minst ett av årene. Organisasjonen må kunne legge frem stiftelsesdokument og eksempler på aktiviteter som er gjennomført i organisasjonen.</article><article class="legalP" id="paragraf-4-ledd-3">Organisasjonene må ha et landsomfattende nedslagsfelt.</article><article class="legalP" id="paragraf-4-ledd-4">Organisasjoner som dels har mål på områder som inngår i tilskuddsordningens mål, dels mål på andre politikkområder, må søke om tilskudd fra de myndigheter og tilskuddsordninger som ligger nærmest organisasjonenes kjernevirksomhet. Ved tvil om organisasjonens kjernevirksomhet, kan tilskudd likevel gis på bakgrunn av en helhetlig vurdering.</article><article class="legalP" id="paragraf-4-ledd-5">Organisasjoner som mottar driftstilskudd over egen post på statsbudsjettet, kan ikke søke om driftstilskudd i denne ordningen.</article><article class="legalP" id="paragraf-4-ledd-6">Privatpersoner, enkeltpersonforetak, virksomheter som er drevet på forretningsmessig basis eller offentlige virksomheter kan ikke søke.</article></article><article class="legalArticle" data-lovdata-URL="SF/forskrift/2022-11-24-2046/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Hva det kan søkes til og utmåling av tilskuddet</span></h2><article class="legalP" id="paragraf-5-ledd-1">Det kan søkes om tilskudd til organisasjonens generelle drift. Generell drift forstås her som oppgaver som normalt inngår i organisasjonenes interne og eksterne kjernevirksomhet i henhold til vedtekter, mål og aktivitetsplaner. Det gis ikke støtte til gjennomføring av egne prosjekter eller satsinger som ikke inngår i organisasjonens kjernevirksomhet.</article><article class="legalP" id="paragraf-5-ledd-2">Det kan søkes om tilskudd for inntil tre år. Midlene utbetales for ett år av gangen, med forbehold om Stortingets årlige budsjettvedtak. For søknader som innvilges tilskudd for flere år, er det ikke nødvendig å søke om midler hvert år.</article><article class="legalP" id="paragraf-5-ledd-3">Driftstilskudd gis etter en helhetlig og skjønnsmessig vurdering av:<ol class="defaultList" type="a"><li data-name="a." value="1"><article class="listArticle" id="paragraf-5-ledd-3-punkt-1"><article class="legalP" id="paragraf-5-ledd-3-punkt-1-ledd-1">Stortingets budsjettvedtak</article></article></li><li data-name="b." value="2"><article class="listArticle" id="paragraf-5-ledd-3-punkt-2"><article class="legalP" id="paragraf-5-ledd-3-punkt-2-ledd-1">de søknader som er innkommet for tilskuddsåret,</article></article></li><li data-name="c." value="3"><article class="listArticle" id="paragraf-5-ledd-3-punkt-3"><article class="legalP" id="paragraf-5-ledd-3-punkt-3-ledd-1">arbeidsplan og budsjett for tilskuddsåret,</article></article></li><li data-name="d." value="4"><article class="listArticle" id="paragraf-5-ledd-3-punkt-4"><article class="legalP" id="paragraf-5-ledd-3-punkt-4-ledd-1">organisasjonens mulighet til å oppnå målet med ordningen,</article></article></li><li data-name="e." value="5"><article class="listArticle" id="paragraf-5-ledd-3-punkt-5"><article class="legalP" id="paragraf-5-ledd-3-punkt-5-ledd-1">målgruppe og nedslagsfelt, og</article></article></li><li data-name="f." value="6"><article class="listArticle" id="paragraf-5-ledd-3-punkt-6"><article class="legalP" id="paragraf-5-ledd-3-punkt-6-ledd-1">organisasjonens størrelse og utbredelse.</article></article></li></ol></article></article><article class="legalArticle" data-lovdata-URL="SF/forskrift/2022-11-24-2046/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Bruk av tilskuddet</span></h2><article class="legalP" id="paragraf-6-ledd-1">Tilskuddsmidlene skal brukes etter bestemmelsene i forskriften og forutsetningene i Bufdirs tilskuddsbrev. Tilskuddet skal i utgangspunktet benyttes i tildelingsåret</article></article><article class="legalArticle" data-lovdata-URL="SF/forskrift/2022-11-24-2046/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Søknadsfrist og krav til søknaden</span></h2><article class="legalP" id="paragraf-7-ledd-1">Søknad om tilskudd sendes til direktoratet på fastsatt skjema i Bufdirs søknadsportal. Krav til innhold i søknaden står i søknadsskjemaet.</article><article class="legalP" id="paragraf-7-ledd-2">Søknadsfristen for hvert enkelt år bestemmes av Bufdir.</article><article class="legalP" id="paragraf-7-ledd-3">Søknader som kommer inn etter fristen, kan bli avvist.</article><article class="legalP" id="paragraf-7-ledd-4">Det er søkers ansvar å sørge for at søknaden er innsendt, korrekt og fullstendig utfylt, og at det fremkommer klart hva det søkes om tilskudd til. Dersom søknaden eller vedlegg ikke er fullstendig, kan direktoratet sette en rimelig frist for retting. Pålegget gis skriftlig sammen med en orientering om at dersom tilfredsstillende retting ikke skjer innen fristen, kan vedkommende søknad helt eller delvis avvises, eller avgjøres på det foreliggende ufullstendige grunnlag.</article></article><article class="legalArticle" data-lovdata-URL="SF/forskrift/2022-11-24-2046/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Opplysning om vedtak</span></h2><article class="legalP" id="paragraf-8-ledd-1">Bufdir skal legge ut oversikter over alle tildelte tilskudd på sine nettsider så snart fordelingen er gjort.</article></article><article class="legalArticle" data-lovdata-URL="SF/forskrift/2022-11-24-2046/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Rapportering</span></h2><article class="legalP" id="paragraf-9-ledd-1">Tilskuddsmottaker skal levere rapport og regnskap til Bufdir om hvordan tilskuddet har blitt brukt. Rapport og regnskap skal leveres på rapporteringsskjemaer i Bufdirs søknadsportal.</article><article class="legalP" id="paragraf-9-ledd-2">Fristen for å sende inn regnskap og rapport bestemmes av Bufdir, og står i tilskuddsbrevet.</article><article class="legalP" id="paragraf-9-ledd-3">Krav til innholdet i rapporten fremgår av tilskuddsbrevet og rapporteringsskjema. Bufdir kan stille særskilte krav til innholdet i rapporteringen fra enkeltmottakere av tilskudd. Slike krav vil stå i tilskuddsbrevet eller inngå som en del av oppfølgingen av rapporten. I enkelte tilfeller vil statusrapportering underveis kunne kreves.</article><article class="legalP" id="paragraf-9-ledd-4">Tilskuddsmottaker kan sende inn virksomhetens årsmelding/årsrapport i stedet for en egen rapport om bruken av tilskuddet.</article><article class="legalP" id="paragraf-9-ledd-5">Tilskuddsmottaker skal også sende inn kontospesifisert årsregnskap med revisjonsberetning. Årsregnskapet skal være attestert av statsautorisert revisor. Til revisor kan ikke velges noen som er inhabil, se <a href="lov/2020-11-20-128">lov om revisjon og revisorer (revisorloven)</a>.</article><article class="legalP" id="paragraf-9-ledd-6">Årsregnskapet må være spesifisert slik at det går frem at tilskuddet er nyttet etter forutsetningene. Driftstilskudd som er gitt etter dette regelverket og utbetalt i tilskuddsåret, skal være spesifisert i årsregnskapet eller i note til dette.</article></article><article class="legalArticle" data-lovdata-URL="SF/forskrift/2022-11-24-2046/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Kontroll</span></h2><article class="legalP" id="paragraf-10-ledd-1">Bufdir og Riksrevisjonen kan iverksette kontroll med at midlene nyttes etter forutsetningene, se <a href="forskrift/2005-05-26-876/§10">bevilgningsreglementet § 10</a> annet ledd og <a href="lov/2004-05-07-21/§12">lov om Riksrevisjonen § 12</a>.</article></article><article class="legalArticle" data-lovdata-URL="SF/forskrift/2022-11-24-2046/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Sanksjoner ved brudd på forskriften</span></h2><article class="legalP" id="paragraf-11-ledd-1">Bufdir kan holde tilskuddet helt eller delvis tilbake, eller kreve at tilskuddsmottaker betaler tilbake hele eller deler av tilskuddet, dersom:<ul class="defaultList"><li data-li-identifier="•" data-name="•"><article class="listArticle" id="paragraf-11-ledd-1-punkt-1"><article class="legalP" id="paragraf-11-ledd-1-punkt-1-ledd-1">mottakeren gir ufullstendige eller ukorrekte opplysninger til Bufdir,</article></article></li><li data-li-identifier="•" data-name="•"><article class="listArticle" id="paragraf-11-ledd-1-punkt-2"><article class="legalP" id="paragraf-11-ledd-1-punkt-2-ledd-1">mottakeren ikke bruker tilskuddet på den måten som ble beskrevet i søknaden,</article></article></li><li data-li-identifier="•" data-name="•"><article class="listArticle" id="paragraf-11-ledd-1-punkt-3"><article class="legalP" id="paragraf-11-ledd-1-punkt-3-ledd-1">mottakeren ikke bruker midlene i samsvar med vilkårene som står i forskriften og tilskuddsbrevet,</article></article></li><li data-li-identifier="•" data-name="•"><article class="listArticle" id="paragraf-11-ledd-1-punkt-4"><article class="legalP" id="paragraf-11-ledd-1-punkt-4-ledd-1">mottakeren ikke bruker opp hele tilskuddet,</article></article></li><li data-li-identifier="•" data-name="•"><article class="listArticle" id="paragraf-11-ledd-1-punkt-5"><article class="legalP" id="paragraf-11-ledd-1-punkt-5-ledd-1">mottakeren ikke sender inn rapport og regnskap innen fristen,</article></article></li><li data-li-identifier="•" data-name="•"><article class="listArticle" id="paragraf-11-ledd-1-punkt-6"><article class="legalP" id="paragraf-11-ledd-1-punkt-6-ledd-1">rapport og regnskap ikke blir godkjent av Bufdir, eller</article></article></li><li data-li-identifier="•" data-name="•"><article class="listArticle" id="paragraf-11-ledd-1-punkt-7"><article class="legalP" id="paragraf-11-ledd-1-punkt-7-ledd-1">Bufdir ved en feil utbetaler for høyt tilskudd.</article></article></li></ul></article><article class="legalP" id="paragraf-11-ledd-2">En tilskuddsmottaker som har brutt forskriften, kan helt eller delvis utelukkes fra tilskuddsordningen. Ved denne vurderingen skal det legges vekt på om tilskuddsmottaker har tilegnet seg eller forsøkt å tilegne seg uberettiget tilskudd, størrelsen på de uberettigede beløp og skyldgraden for øvrig.</article></article><article class="legalArticle" data-lovdata-URL="SF/forskrift/2022-11-24-2046/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Klageadgang</span></h2><article class="legalP" id="paragraf-12-ledd-1">Det er adgang til å klage på enkeltvedtak gjort av direktoratet, se <a href="lov/1967-02-10/§28">forvaltningsloven § 28</a>.</article></article><article class="legalArticle" data-lovdata-URL="SF/forskrift/2022-11-24-2046/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse</span></h2><article class="legalP" id="paragraf-13-ledd-1">Forskriften trer i kraft 1. januar 2023.</article></article></main></body></html>