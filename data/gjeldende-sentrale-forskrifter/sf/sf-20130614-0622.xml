<!DOCTYPE html><html lang="no"><head><title>Forskrift om behandling av saker om straff for personer mistenkt for piratvirksomhet i Det indiske hav</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2013-06-14-622</dd><dt class="dokid">DokumentID</dt><dd class="dokid">SF/forskrift/2013-06-14-622</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="subunit">Etat</dt><dd class="subunit"><ul><li>Lovavd.</li></ul></dd><dt class="publishedIn">Publisert i</dt><dd class="publishedIn">I 2013 hefte 8</dd><dt class="dateInForce">I kraft fra</dt><dd class="dateInForce">2013-06-14</dd><dt class="lastChangeInForce">Ikrafttredelse av siste endring</dt><dd class="lastChangeInForce">2015-10-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2015-09-18-1064">forskrift/2015-09-18-1064</a> fra 2015-10-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1981-05-22-25/§4">lov/1981-05-22-25/§4</a></li></ul></dd><dt class="dateOfPublication">Kunngjort</dt><dd class="dateOfPublication">2013-06-17 12:40</dd><dt class="titleShort">Korttittel</dt><dd class="titleShort">Forskrift om piratvirksomhet i Det indiske hav</dd><dt class="title">Tittel</dt><dd class="title">Forskrift om behandling av saker om straff for personer mistenkt for piratvirksomhet i Det indiske hav</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 14. juni 2013 med hjemmel i <a href="lov/1981-05-22-25">lov 22. mai 1981 nr. 25</a> om rettergangsmåten i straffesaker (Straffeprosessloven) <a href="lov/1981-05-22-25/§4">§ 4</a> annet ledd. Fremmet av Justis- og beredskapsdepartementet. <br /><strong>Endret</strong> ved <a href="forskrift/2015-09-18-1064">forskrift 18 sep 2015 nr. 1064</a>.</dd><dt class="refid">RefID</dt><dd class="refid">forskrift/2013-06-14-622</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om behandling av saker om straff for personer mistenkt for piratvirksomhet i Det indiske hav</a><ul class="tocSubUl"><li><a href="#paragraf-1">§ 1.</a></li><li><a href="#paragraf-2">§ 2.</a></li><li><a href="#paragraf-3">§ 3.</a></li><li><a href="#paragraf-4">§ 4.</a></li><li><a href="#paragraf-5">§ 5.</a></li><li><a href="#paragraf-6">§ 6.</a></li><li><a href="#paragraf-7">§ 7.</a></li><li><a href="#paragraf-8">§ 8.</a></li><li><a href="#paragraf-9">§ 9.</a></li><li><a href="#paragraf-10">§ 10.</a></li><li><a href="#paragraf-11">§ 11.</a></li><li><a href="#paragraf-12">§ 12.</a></li><li><a href="#paragraf-13">§ 13.</a></li><li><a href="#paragraf-14">§ 14.</a></li><li><a href="#paragraf-15">§ 15.</a></li></ul></li></ul></dd></dl></header><main class="documentBody" data-lovdata-URL="SF/forskrift/2013-06-14-622" id="dokument"><h1>Forskrift om behandling av saker om straff for personer mistenkt for piratvirksomhet i Det indiske hav</h1><article class="legalArticle" data-lovdata-URL="SF/forskrift/2013-06-14-622/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" id="paragraf-1-ledd-1">Formålet med forskriften er å gi regler for behandling av saker om straff mot personer som er mistenkt for piratvirksomhet i Det indiske hav.</article><article class="legalP" id="paragraf-1-ledd-2">Straffeprosessloven gjelder i den utstrekning det følger særskilt av denne forskriften.</article></article><article class="legalArticle" data-lovdata-URL="SF/forskrift/2013-06-14-622/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" id="paragraf-2-ledd-1">Forskriften gjelder for norske militære fartøy som brukes til å bekjempe piratvirksomhet på det åpne hav og utenfor en kyststats territorialfarvann i Det indiske hav. Forskriften gjelder også i territorialfarvannet til Somalia.</article><article class="legalP" id="paragraf-2-ledd-2">Med piratvirksomhet forstås de handlinger som omfattes av definisjonen av sjørøveri i FNs <a href="traktat/1982-12-10-1">havrettskonvensjon 10.</a> desember 1982 artikkel 101.</article><article class="legalP" id="paragraf-2-ledd-3">Skipssjefens beslutninger etter forskriften skal tas i samråd med militærjuristen om bord. Han er ved etterforskning og anvendelse av tvangsmidler etter forskriften, underlagt påtalemyndigheten.</article></article><article class="legalArticle" data-lovdata-URL="SF/forskrift/2013-06-14-622/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" id="paragraf-3-ledd-1">Ved behandling av saker etter denne forskriften gjelder <a href="lov/1981-05-22-25/§60">straffeprosessloven § 60</a> til <a href="lov/1981-05-22-25/§61">§ 61</a> og <a href="lov/2010-05-28-16/§22">politiregisterloven § 22</a> og <a href="lov/2010-05-28-16/kap6">kapittel 6</a> tilsvarende for enhver som er ansatt på eller utfører tjeneste eller arbeid om bord på fartøyet.</article><article class="legalP" id="paragraf-3-ledd-2"><a href="lov/1981-05-22-25/§170a">Straffeprosessloven § 170a</a> gjelder tilsvarende ved bruk av tvangsmidler etter denne forskriften.</article><article class="changesToParent">Endret ved <a href="forskrift/2015-09-18-1064">forskrift 18 sep 2015 nr. 1064</a> (i kraft 1 okt 2015).</article></article><article class="legalArticle" data-lovdata-URL="SF/forskrift/2013-06-14-622/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" id="paragraf-4-ledd-1">Ved skjellig grunn til mistanke om piratvirksomhet kan skipssjefen beslutte at fartøyet skal gripe inn for å avverge eller stanse slike lovbrudd.</article><article class="legalP" id="paragraf-4-ledd-2">Skipssjefen kan dessuten treffe beslutning om å pågripe<ol class="defaultList" type="a"><li data-name="a." value="1"><article class="listArticle" id="paragraf-4-ledd-2-punkt-1"><article class="legalP" id="paragraf-4-ledd-2-punkt-1-ledd-1">den som treffes på eller ved et sted der det skjer eller umiddelbart har skjedd en slik handling, eller</article></article></li><li data-name="b." value="2"><article class="listArticle" id="paragraf-4-ledd-2-punkt-2"><article class="legalP" id="paragraf-4-ledd-2-punkt-2-ledd-1">den som med skjellig grunn mistenkes for piratvirksomhet.</article></article></li></ol></article><article class="legalP" id="paragraf-4-ledd-3">Beslutningen skal nedtegnes snarest mulig og inneholde en kort begrunnelse for pågripelsen, samt det faktiske forholdet saken gjelder.</article><article class="legalP" id="paragraf-4-ledd-4">Skipssjefen skal umiddelbart informere Det nasjonale statsadvokatembetet om pågripelsen. Det nasjonale statsadvokatembetet skal snarest mulig informere Utenriksdepartementet om saken.</article></article><article class="legalArticle" data-lovdata-URL="SF/forskrift/2013-06-14-622/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" id="paragraf-5-ledd-1">Pågripelsen skal foretas så skånsomt som forholdene tillater. Det skal utarbeides en skriftlig rapport som redegjør for hvem som er pågrepet og nærmere opplysninger om den enkelte. Når det anses nødvendig for å identifisere den som pågripes eller for å kontrollere opplysninger om identiteten til vedkommende, kan det tas fingeravtrykk, fotografi, samt innhentes biologisk materiale med sikte på å gjennomføre en DNA-analyse av vedkommende. <a href="lov/1981-05-22-25/§157">Straffeprosessloven § 157</a> annet ledd, <a href="lov/1981-05-22-25/§158">§ 158</a> annet ledd annet og tredje punktum, og femte ledd samt <a href="lov/1981-05-22-25/§159">§ 159</a> første ledd gjelder tilsvarende.</article><article class="legalP" id="paragraf-5-ledd-2">Det kan besluttes at vedkommende skal utelukkes fra fellesskap med andre pågrepne personer dersom samkvem antas å være særlig skadelig for etterforskningen.</article></article><article class="legalArticle" data-lovdata-URL="SF/forskrift/2013-06-14-622/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" id="paragraf-6-ledd-1">I etterforskningsøyemed kan det foretas ransaking av fartøy og personer som med skjellig grunn mistenkes for piratvirksomhet. Beslutningen skal nedtegnes snarest mulig og inneholde en kort begrunnelse.</article><article class="legalP" id="paragraf-6-ledd-2">Personer som er pågrepet, kan fratas alle gjenstander som er egnet til å skade vedkommende selv eller andre. Det skal føres en nøyaktig fortegnelse over fratatte gjenstander. <a href="forskrift/2013-06-14-622/§7">§ 7</a> og <a href="forskrift/2013-06-14-622/§8">§ 8</a> gjelder tilsvarende for fratatte gjenstander.</article></article><article class="legalArticle" data-lovdata-URL="SF/forskrift/2013-06-14-622/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>.</h2><article class="legalP" id="paragraf-7-ledd-1">Den pågrepne skal informeres om begrunnelsen for pågripelsen på et språk vedkommende forstår. Vedkommende skal snarest mulig gis anledning til å forklare seg. Forklaringen skal skrives ned og følge saken.</article><article class="legalP" id="paragraf-7-ledd-2">Når pågripelsen er foretatt, skal skipssjefen så langt mulig sørge for at det gis underretning til den pågrepnes husstand eller annen person han utpeker. Dersom den pågrepne ikke ønsker det, gis ikke underretning med mindre særlige grunner taler for det.</article><article class="legalP" id="paragraf-7-ledd-3">Underretning kan unnlates såfremt det antas at den vil være til vesentlig skade for etterforskningen.</article></article><article class="legalArticle" data-lovdata-URL="SF/forskrift/2013-06-14-622/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>.</h2><article class="legalP" id="paragraf-8-ledd-1">Ting som antas å ha betydning som bevis, kan beslaglegges. Det skal settes opp en nøyaktig fortegnelse over beslaglagte ting.</article></article><article class="legalArticle" data-lovdata-URL="SF/forskrift/2013-06-14-622/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>.</h2><article class="legalP" id="paragraf-9-ledd-1">Beslaget faller bort når saken er endelig avgjort. Skipssjefen kan beslutte at beslaget skal opprettholdes også etter dette tidspunktet dersom det er grunn til å regne med at beslaget har betydning som bevis i en annen, beslektet sak, eller andre særlige forhold tilsier det.</article><article class="legalP" id="paragraf-9-ledd-2">Beslaglagte ting skal utleveres til den de er beslaglagt hos, eventuelt til rette eier dersom de er fravendt vedkommende ved piratvirksomhet.</article><article class="legalP" id="paragraf-9-ledd-3">Ting som antas å ha vært brukt til eller er egnet til å brukes ved piratvirksomhet, kan likevel tilintetgjøres såfremt det finnes påkrevd for å bekjempe piratvirksomhet og for øvrig er et forholdsmessig tiltak. Det samme gjelder ting som det på grunn av dens art og forholdene for øvrig, er fare for at vil bli brukt til piratvirksomhet.</article><article class="legalP" id="paragraf-9-ledd-4">Beslutningen skal være skriftlig, begrunnet og følge saken.</article></article><article class="legalArticle" data-lovdata-URL="SF/forskrift/2013-06-14-622/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>.</h2><article class="legalP" id="paragraf-10-ledd-1">Snarest mulig og senest innen 72 timer etter at beslutningen om pågripelse er truffet, skal påtalemyndigheten<ol class="defaultList" type="a"><li data-name="a." value="1"><article class="listArticle" id="paragraf-10-ledd-1-punkt-1"><article class="legalP" id="paragraf-10-ledd-1-punkt-1-ledd-1">anmode om at det tas kontakt med en annen stat med sikte på overføring av den pågrepne for videre strafforfølgning der,</article></article></li><li data-name="b." value="2"><article class="listArticle" id="paragraf-10-ledd-1-punkt-2"><article class="legalP" id="paragraf-10-ledd-1-punkt-2-ledd-1">beslutte at den pågrepne skal strafforfølges i Norge, eller</article></article></li><li data-name="c." value="3"><article class="listArticle" id="paragraf-10-ledd-1-punkt-3"><article class="legalP" id="paragraf-10-ledd-1-punkt-3-ledd-1">beslutte at den pågrepne skal løslates.</article></article></li></ol></article><article class="legalP" id="paragraf-10-ledd-2">Myndigheten etter første ledd ligger til Det nasjonale statsadvokatembetet. <a href="lov/1981-05-22-25/§59a">Straffeprosessloven § 59a</a> om klage til Riksadvokaten gjelder tilsvarende så langt den passer.</article></article><article class="legalArticle" data-lovdata-URL="SF/forskrift/2013-06-14-622/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>.</h2><article class="legalP" id="paragraf-11-ledd-1">Hvis påtalemyndigheten fremmer en anmodning som nevnt i <a href="forskrift/2013-06-14-622/§10">§ 10</a> første ledd bokstav a, skal Utenriksdepartementet snarest mulig vurdere om anmodningen bør etterkommes.</article><article class="legalP" id="paragraf-11-ledd-2">Det nasjonale statsadvokatembetet kan treffe beslutning om overføring av pågrepne personer til videre strafforfølgning i en annen stat. Det kan samtidig treffes beslutning om overføring av beslaglagte ting, sakens dokumenter og eventuelle andre bevismidler til bruk under strafforfølgningen der. Beslutningen skal være skriftlig, og den skal dateres og underskrives av rette vedkommende. <a href="lov/1981-05-22-25/§59a">Straffeprosessloven § 59a</a> om klage til Riksadvokaten gjelder tilsvarende så langt den passer.</article><article class="changesToParent">Endret ved <a href="forskrift/2015-09-18-1064">forskrift 18 sep 2015 nr. 1064</a> (i kraft 1 okt 2015).</article></article><article class="legalArticle" data-lovdata-URL="SF/forskrift/2013-06-14-622/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>.</h2><article class="legalP" id="paragraf-12-ledd-1">Den pågrepne skal fortløpende orienteres om sakens videre utvikling på et språk vedkommende forstår. Han skal gis anledning til å legge frem sitt syn. Forklaringen skal skrives ned og følge saken.</article></article><article class="legalArticle" data-lovdata-URL="SF/forskrift/2013-06-14-622/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>.</h2><article class="legalP" id="paragraf-13-ledd-1">Senest etter utløpet av 14 dager etter at beslutning om pågripelse ble truffet, skal det være iverksatt et tiltak etter <a href="forskrift/2013-06-14-622/§10">§ 10</a> første ledd.</article><article class="legalP" id="paragraf-13-ledd-2">I særlige tilfeller der den pågrepne med skjellig grunn mistenkes for en straffbar handling som etter norsk lov kan medføre straff av fengsel i 10 år eller mer, og tungtveiende interesser gjør det nødvendig, kan Det nasjonale statsadvokatembetet beslutte at den frist som følger av første ledd skal forlenges med inntil 14 dager.</article><article class="changesToParent">Endret ved <a href="forskrift/2015-09-18-1064">forskrift 18 sep 2015 nr. 1064</a> (i kraft 1 okt 2015).</article></article><article class="legalArticle" data-lovdata-URL="SF/forskrift/2013-06-14-622/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>.</h2><article class="legalP" id="paragraf-14-ledd-1">Ved ankomst til norsk territorium gjelder straffeprosessloven.</article></article><article class="legalArticle" data-lovdata-URL="SF/forskrift/2013-06-14-622/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>.</h2><article class="legalP" id="paragraf-15-ledd-1">Forskriften trer i kraft straks.</article></article></main></body></html>