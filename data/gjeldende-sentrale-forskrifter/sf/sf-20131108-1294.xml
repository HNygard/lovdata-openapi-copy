<!DOCTYPE html><html lang="no"><head><title>Forskrift om sanksjoner mot Taliban</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2013-11-08-1294</dd><dt class="dokid">DokumentID</dt><dd class="dokid">SF/forskrift/2013-11-08-1294</dd><dt class="ministry">Departement</dt><dd class="ministry"><ul><li>Utenriksdepartementet</li></ul></dd><dt class="subunit">Etat</dt><dd class="subunit"><ul><li>Rettsavd.</li></ul></dd><dt class="publishedIn">Publisert i</dt><dd class="publishedIn">I 2013 hefte 15</dd><dt class="dateInForce">I kraft fra</dt><dd class="dateInForce">2013-11-08</dd><dt class="lastChangeInForce">Ikrafttredelse av siste endring</dt><dd class="lastChangeInForce">2025-01-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2024-11-22-2888">forskrift/2024-11-22-2888</a> fra 2025-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1968-06-07-4/§1">lov/1968-06-07-4/§1</a></li><li><a href="lov/2021-04-16-18/§8">lov/2021-04-16-18/§8</a></li></ul></dd><dt class="dateOfPublication">Kunngjort</dt><dd class="dateOfPublication">2013-11-08 14:20</dd><dt class="lastupdated">Rettet</dt><dd class="lastupdated">2021-05-04 (tegnsetting i lister tilpasset universell utforming)</dd><dt class="titleShort">Korttittel</dt><dd class="titleShort">Forskrift om sanksjoner mot Taliban</dd><dt class="title">Tittel</dt><dd class="title">Forskrift om sanksjoner mot Taliban</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 8. november 2013 med hjemmel i <a href="lov/1968-06-07-4">lov 7. juni 1968 nr. 4</a> til gjennomføring av bindende vedtak av De Forente Nasjoners Sikkerhetsråd <a href="lov/1968-06-07-4/§1">§ 1</a>. Fremmet av Utenriksdepartementet. <br /> <strong>Tilføyd hjemmel:</strong> <a href="lov/2021-04-16-18">Lov 16. april 2021 nr. 18</a> om gjennomføring av internasjonale sanksjoner (sanksjonsloven) <a href="lov/2021-04-16-18/§8">§ 8</a>. <br /><strong>Endret</strong> ved <a href="forskrift/2016-05-25-537">forskrifter 25 mai 2016 nr. 537</a>, <a href="forskrift/2021-04-29-1344">29 april 2021 nr. 1344</a>, <a href="forskrift/2023-03-27-414">27 mars 2023 nr. 414</a>, <a href="forskrift/2024-11-22-2888">22 nov 2024 nr. 2888</a> (i kraft 1 jan 2025). <br /><strong>Rettet</strong>  04.05.2021 (tegnsetting i lister tilpasset universell utforming).</dd><dt class="refid">RefID</dt><dd class="refid">forskrift/2013-11-08-1294</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om sanksjoner mot Taliban</a><ul class="tocSubUl"><li><a href="#paragraf-1">§ 1. (virkeområde)</a></li><li><a href="#paragraf-2">§ 2. (definisjoner)</a></li><li><a href="#paragraf-3">§ 3. (finansielle sanksjoner mot listeførte personer og enheter)</a></li><li><a href="#paragraf-4">§ 4. (unntak for visse betalinger)</a></li><li><a href="#paragraf-5">§ 5. (unntak for humanitære formål):</a></li><li><a href="#paragraf-6">§ 6. (overførsel til frosne konti)</a></li><li><a href="#paragraf-7">§ 7. (virksomhet som søker å omgå forbudene)</a></li><li><a href="#paragraf-8">§ 8. (unntak for ansvar for penger som fryses i god tro)</a></li><li><a href="#paragraf-9">§ 9. (straff)</a></li><li><a href="#paragraf-10">§ 10. (endring av forskriften)</a></li><li><a href="#paragraf-11">§ 11. (forskriftens ikrafttredelse)</a></li></ul></li></ul></dd></dl></header><main class="documentBody" data-lovdata-URL="SF/forskrift/2013-11-08-1294" id="dokument"><h1>Forskrift om sanksjoner mot Taliban</h1><article class="legalArticle" data-lovdata-URL="SF/forskrift/2013-11-08-1294/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">(virkeområde)</span></h2><article class="legalP" id="paragraf-1-ledd-1">Denne forskriften kommer til anvendelse:<ol class="defaultList" type="a"><li data-name="a." value="1"><article class="listArticle" id="paragraf-1-ledd-1-punkt-1"><article class="legalP" id="paragraf-1-ledd-1-punkt-1-ledd-1">på norsk territorium, inkludert norsk luftrom</article></article></li><li data-name="b." value="2"><article class="listArticle" id="paragraf-1-ledd-1-punkt-2"><article class="legalP" id="paragraf-1-ledd-1-punkt-2-ledd-1">om bord på alle luftfartøy eller fartøy under norsk jurisdiksjon</article></article></li><li data-name="c." value="3"><article class="listArticle" id="paragraf-1-ledd-1-punkt-3"><article class="legalP" id="paragraf-1-ledd-1-punkt-3-ledd-1">på alle norske statsborgere uansett hvor de befinner seg</article></article></li><li data-name="d." value="4"><article class="listArticle" id="paragraf-1-ledd-1-punkt-4"><article class="legalP" id="paragraf-1-ledd-1-punkt-4-ledd-1">på alle juridiske personer, enheter og organer som er etablert eller stiftet i henhold til norsk lovgivning</article></article></li><li data-name="e." value="5"><article class="listArticle" id="paragraf-1-ledd-1-punkt-5"><article class="legalP" id="paragraf-1-ledd-1-punkt-5-ledd-1">på alle juridiske personer, enheter og organer med hensyn til forretningsvirksomhet de driver helt eller delvis i Norge.</article></article></li></ol></article></article><article class="legalArticle" data-lovdata-URL="SF/forskrift/2013-11-08-1294/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">(definisjoner)</span></h2><article class="legalP" id="paragraf-2-ledd-1">I denne forskrift menes med<ol class="defaultList" type="a"><li data-name="a." value="1"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">«penger»: finansielle aktiva og økonomiske fordeler av enhver art, herunder, men ikke begrenset til kontante pengebeløp, sjekker, fordringer, veksler, anvisninger og andre betalingsinstrumenter; innestående hos finansinstitusjoner eller andre virksomheter, saldoer på konti, tilgodehavende og tilgodehavendebevis; børsnoterte og unoterte finansielle instrumenter og gjeldsinstrumenter, herunder aksjer og andre eierandeler, verdipapirsertifikater, obligasjoner, gjeldsbrev, kjøps- eller tegningsretter, usikrede verdipapirer og derivatkontrakter; renter, utbytte og andre inntekter av eller verdier påløpt på eller generert av aktiva; kreditter, motregningsretter, garantier, oppfyllelsesgarantier eller andre finansielle forpliktelser; remburser, konnossementer og pantebrev; dokumenter som viser eierandeler i penger eller finansielle ressurser, og alle andre eksportfinansieringsdokumenter,</article></article></li><li data-name="b." value="2"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">«formuesgoder»: alle typer aktiva, materielle eller immaterielle, fast eiendom eller løsøre, som ikke er penger, men som kan benyttes til å skaffe penger, varer eller tjenester,</article></article></li><li data-name="c." value="3"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">«frysing av penger»: å forhindre flytting, overføring, endring eller bruk av, tilgang til eller håndtering av penger på noen måte som kan medføre endringer i volum, mengde, plassering, eierskap, besittelse, art eller formål eller andre endringer som kan gjøre det mulig å bruke pengene, herunder porteføljeforvaltning,</article></article></li><li data-name="d." value="4"><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1">«frysing av formuesgoder»: å forhindre at formuesgoder på noen måte benyttes til å skaffe penger, varer eller tjenester, herunder, men ikke begrenset til å selge, leie ut eller pantsette dem,</article></article></li><li data-name="e." value="5"><article class="listArticle" id="paragraf-2-ledd-1-punkt-5"><article class="legalP" id="paragraf-2-ledd-1-punkt-5-ledd-1">«Sanksjonskomiteen»: komiteen som er opprettet under FNs sikkerhetsråd i henhold til artikkel 30 i FNs sikkerhetsrådsresolusjon 1988 (2011).</article></article></li></ol></article></article><article class="legalArticle" data-lovdata-URL="SF/forskrift/2013-11-08-1294/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">(finansielle sanksjoner mot listeførte personer og enheter)</span></h2><article class="legalP" id="paragraf-3-ledd-1">Alle penger og formuesgoder som tilhører eller eies, innehas eller kontrolleres av en fysisk eller juridisk person, en enhet, et organ eller en gruppe oppført på Sanksjonskomiteens liste, skal fryses. Den som fryser penger eller formuesgoder i samsvar med bestemmelsen i første punktum, skal umiddelbart underrette Direktoratet for eksportkontroll og sanksjoner om dette.</article><article class="legalP" id="paragraf-3-ledd-2">Ingen penger eller formuesgoder skal stilles til rådighet, verken direkte eller indirekte, eller være til fordel for fysiske eller juridiske personer, enheter, organer eller grupper som er oppført på Sanksjonskomiteens liste.</article><article class="legalP" id="paragraf-3-ledd-3">Sanksjonskomiteens liste<sup class="footnotereference" data-footnotereferencevalue="1" data-unique-footnote-counter="1">1</sup> omfatter fysiske eller juridiske personer, grupper, foretak og enheter<ol class="defaultList" type="a"><li data-name="a." value="1"><article class="listArticle" id="paragraf-3-ledd-3-punkt-1"><article class="legalP" id="paragraf-3-ledd-3-punkt-1-ledd-1">som umiddelbart forut for vedtakelsen av FNs sikkerhetsrådsresolusjon 1988 (2011) ble oppført som medlem av Taliban, samt andre fysiske personer, grupper, foretak og enheter tilknyttet dem, i del A («Fysiske personer tilknyttet Taliban») og del B («Enheter og andre grupper og foretak tilknyttet Taliban») på den konsoliderte listen fra komiteen nedsatt ved resolusjon 1267, eller</article></article></li><li data-name="b." value="2"><article class="listArticle" id="paragraf-3-ledd-3-punkt-2"><article class="legalP" id="paragraf-3-ledd-3-punkt-2-ledd-1">som Sanksjonskomiteen har fastslått er fysiske personer, grupper, foretak og enheter tilknyttet Taliban som utgjør en trussel mot freden, stabiliteten og sikkerheten i Afghanistan.</article></article></li></ol></article><article class="legalP" id="paragraf-3-ledd-4">Den som et vedtak om frys av midler i medhold av denne paragraf retter seg mot, kan anmode om å bli fjernet fra listen i samsvar med FNs Sikkerhetsråds resolusjon 2082 (2012).<sup class="footnotereference" data-footnotereferencevalue="2" data-unique-footnote-counter="2">2</sup></article><article class="changesToParent">Endret ved <a href="forskrift/2016-05-25-537">forskrifter 25 mai 2016 nr. 537</a>, <a href="forskrift/2024-11-22-2888">22 nov 2024 nr. 2888</a> (i kraft 1 jan 2025).</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> FNs konsoliderte sanksjonsliste er tilgjengelig <a data-link-type="external" href="https://www.un.org/securitycouncil/content/un-sc-consolidated-list">her</a>. Listeførte med landkode («Two Digit Country ISO Code») TA er listeført under denne forskrift.</article><article class="footnote" data-name="2" data-unique-footnote-counter="2"><span class="footnoteLabel">2</span> Prosedyrer for avlisting er tilgjengelig <a data-link-type="external" href="https://www.un.org/securitycouncil/ombudsperson/application">her</a>.</article></footer></article><article class="legalArticle" data-lovdata-URL="SF/forskrift/2013-11-08-1294/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">(unntak for visse betalinger)</span></h2><article class="legalP" id="paragraf-4-ledd-1">Paragraf 3 gjelder ikke penger eller formuesgoder i tilfeller<ol class="defaultList" type="a"><li data-name="a." value="1"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">der Direktoratet for eksportkontroll og sanksjoner, på anmodning fra en angjeldende fysisk eller juridisk person, har avgjort at pengene eller formuesgodene <ol class="defaultList" type="i"><li data-name="i." value="1"><article class="listArticle" id="paragraf-4-ledd-1-punkt-1-ledd-1-punkt-1"><article class="legalP" id="paragraf-4-ledd-1-punkt-1-ledd-1-punkt-1-ledd-1">er nødvendige for å dekke grunnleggende utgifter, herunder betaling av matvarer, husleie eller boliglån, medisiner og medisinsk behandling, skatter og avgifter, forsikringspremier og offentlige avgifter,</article></article></li><li data-name="ii." value="2"><article class="listArticle" id="paragraf-4-ledd-1-punkt-1-ledd-1-punkt-2"><article class="legalP" id="paragraf-4-ledd-1-punkt-1-ledd-1-punkt-2-ledd-1">utelukkende skal gå til betaling av rimelige honorarer og refusjon av utgifter i forbindelse med juridisk bistand,</article></article></li><li data-name="iii." value="3"><article class="listArticle" id="paragraf-4-ledd-1-punkt-1-ledd-1-punkt-3"><article class="legalP" id="paragraf-4-ledd-1-punkt-1-ledd-1-punkt-3-ledd-1">utelukkende skal gå til betaling av avgifter eller administrasjonsgebyr for rutinemessig oppbevaring eller forvaltning av frosne penger eller frosne formuesgoder, eller</article></article></li><li data-name="iv." value="4"><article class="listArticle" id="paragraf-4-ledd-1-punkt-1-ledd-1-punkt-4"><article class="legalP" id="paragraf-4-ledd-1-punkt-1-ledd-1-punkt-4-ledd-1">er nødvendige for å dekke ekstraordinære utgifter, og</article></article></li></ol></article></article></li><li data-name="b." value="2"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">der Sanksjonskomiteen er blitt underrettet om departementets avgjørelse, og</article></article></li><li data-name="c." value="3"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1"><ol class="defaultList" type="i"><li data-name="i." value="1"><article class="listArticle" id="paragraf-4-ledd-1-punkt-3-ledd-1-punkt-1"><article class="legalP" id="paragraf-4-ledd-1-punkt-3-ledd-1-punkt-1-ledd-1">der Sanksjonskomitéen, ved avgjørelser i henhold til bokstav a) i), ii) eller iii), ikke har fremmet innsigelser mot avgjørelsen innen tre virkedager etter at underretningen ble gitt, eller</article></article></li><li data-name="ii." value="2"><article class="listArticle" id="paragraf-4-ledd-1-punkt-3-ledd-1-punkt-2"><article class="legalP" id="paragraf-4-ledd-1-punkt-3-ledd-1-punkt-2-ledd-1">der Sanksjonskomiteen, ved avgjørelser i henhold til bokstav a) iv), har godkjent avgjørelsen.</article></article></li></ol></article></article></li></ol></article><article class="legalP" id="paragraf-4-ledd-2">Enhver person som ønsker en vurdering etter bestemmelsene i første ledd, skal rette en anmodning til Direktoratet for eksportkontroll og sanksjoner.</article><article class="legalP" id="paragraf-4-ledd-3">Direktoratet for eksportkontroll og sanksjoner skal omgående skriftlig underrette vedkommende som har fremmet anmodningen, og eventuelt andre personer, organer eller enheter som departementet vet er direkte berørt, om anmodningen er tatt til følge.</article><article class="legalP" id="paragraf-4-ledd-4">Bestemmelsene i <a href="forskrift/2013-11-08-1294/§3">§ 3</a> andre ledd gjelder ikke beløp som godskrives frosne konti i form av<ol class="defaultList" type="a"><li data-name="a." value="1"><article class="listArticle" id="paragraf-4-ledd-4-punkt-1"><article class="legalP" id="paragraf-4-ledd-4-punkt-1-ledd-1">renter eller andre former for avkastning på disse kontiene, eller</article></article></li><li data-name="b." value="2"><article class="listArticle" id="paragraf-4-ledd-4-punkt-2"><article class="legalP" id="paragraf-4-ledd-4-punkt-2-ledd-1">beløp forfalt til betaling i henhold til kontrakter, avtaler eller forpliktelser som oppstod før datoen da disse kontiene ble omfattet av bestemmelsene i FNs sikkerhetsrådsresolusjoner.</article></article></li></ol></article><article class="legalP" id="paragraf-4-ledd-5">I likhet med kontoen de godskrives, skal også rentene, avkastningene og de innbetalte forfalte beløp fryses.</article><article class="changesToParent">Endret ved forskrift <a href="forskrift/2024-11-22-2888">22 nov 2024 nr. 2888</a> (i kraft 1 jan 2025).</article></article><article class="legalArticle" data-lovdata-URL="SF/forskrift/2013-11-08-1294/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">(unntak for humanitære formål):</span></h2><article class="legalP" id="paragraf-5-ledd-1">Bestemmelsen i <a href="forskrift/2013-11-08-1294/§3">§ 3</a> første og annet ledd gjelder ikke for tilgjengeliggjøring av penger eller formuesgoder samt levering av varer og tjenester som er nødvendige for å sikre at humanitær bistand og annen virksomhet til støtte for grunnleggende menneskelige behov i Afghanistan, eller til støtte for slik virksomhet, leveres til rett tid.</article><article class="changesToParent">Tilføyd ved forskrift <a href="forskrift/2023-03-27-414">27 mars 2023 nr. 414</a>.</article></article><article class="legalArticle" data-lovdata-URL="SF/forskrift/2013-11-08-1294/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">(overførsel til frosne konti)</span></h2><article class="legalP" id="paragraf-6-ledd-1">Paragraf 3 nr. 2 skal ikke hindre finans- eller kredittinstitusjoner i å godskrive frosne konti når de får overført penger til konti som tilhører listeførte fysiske eller juridiske personer, enheter, organer eller grupper, forutsatt at også de godskrevne beløpene fryses. Finans- eller kredittinstitusjonen skal umiddelbart underrette Direktoratet for eksportkontroll og sanksjoner om slike transaksjoner.</article><article class="changesToParent">Endret ved forskrifter <a href="forskrift/2023-03-27-414">27 mars 2023 nr. 414</a> (tidligere § 5), <a href="forskrift/2024-11-22-2888">22 nov 2024 nr. 2888</a> (i kraft 1 jan 2025).</article></article><article class="legalArticle" data-lovdata-URL="SF/forskrift/2013-11-08-1294/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">(virksomhet som søker å omgå forbudene)</span></h2><article class="legalP" id="paragraf-7-ledd-1">Det er forbudt forsettlig å delta i virksomhet som direkte eller indirekte har som formål eller virkning å omgå bestemmelsene i <a href="forskrift/2013-11-08-1294/§3">§ 3</a>.</article><article class="changesToParent">Endret ved forskrift <a href="forskrift/2023-03-27-414">27 mars 2023 nr. 414</a> (tidligere § 6).</article></article><article class="legalArticle" data-lovdata-URL="SF/forskrift/2013-11-08-1294/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">(unntak for ansvar for penger som fryses i god tro)</span></h2><article class="legalP" id="paragraf-8-ledd-1">Dersom penger og formuesgoder fryses eller ikke stilles til rådighet og dette gjøres i god tro om at tiltaket er i samsvar med denne forskrift, skal dette ikke medføre noen form for ansvar for den fysiske eller juridiske personen, enheten eller organet som gjennomfører tiltaket, eller for deres ledere eller ansatte, med mindre det kan bevises at pengene eller formuesgodene ble fryst eller ikke stilt til rådighet som følge av uaktsomhet.</article><article class="changesToParent">Endret ved forskrift <a href="forskrift/2023-03-27-414">27 mars 2023 nr. 414</a> (tidligere § 7).</article></article><article class="legalArticle" data-lovdata-URL="SF/forskrift/2013-11-08-1294/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">(straff)</span></h2><article class="legalP" id="paragraf-9-ledd-1">Den som overtrer bestemmelser gitt i forskriften, straffes i henhold til <a href="lov/2021-04-16-18/§4">sanksjonsloven § 4</a>.</article><article class="changesToParent">Endret ved forskrifter <a href="forskrift/2021-04-29-1344">29 april 2021 nr. 1344</a>, <a href="forskrift/2023-03-27-414">27 mars 2023 nr. 414</a> (tidligere § 8).</article></article><article class="legalArticle" data-lovdata-URL="SF/forskrift/2013-11-08-1294/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">(endring av forskriften)</span></h2><article class="legalP" id="paragraf-10-ledd-1">Utenriksdepartementet gis fullmakt til å endre, suspendere eller oppheve denne forskrift.</article><article class="changesToParent">Endret ved forskrift <a href="forskrift/2023-03-27-414">27 mars 2023 nr. 414</a> (tidligere § 9).</article></article><article class="legalArticle" data-lovdata-URL="SF/forskrift/2013-11-08-1294/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">(forskriftens ikrafttredelse)</span></h2><article class="legalP" id="paragraf-11-ledd-1">Denne forskrift trer i kraft straks.</article><article class="changesToParent">Endret ved forskrift <a href="forskrift/2023-03-27-414">27 mars 2023 nr. 414</a> (tidligere § 10).</article></article></main></body></html>