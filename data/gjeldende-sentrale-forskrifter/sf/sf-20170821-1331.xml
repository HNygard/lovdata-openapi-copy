<!DOCTYPE html><html lang="no"><head><title>Forskrift om undersøkelser av ulykker og hendelser i Forsvaret</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2017-08-21-1331</dd><dt class="dokid">DokumentID</dt><dd class="dokid">SF/forskrift/2017-08-21-1331</dd><dt class="ministry">Departement</dt><dd class="ministry"><ul><li>Forsvarsdepartementet</li></ul></dd><dt class="subunit">Etat</dt><dd class="subunit"><ul><li>Avd. for sikkerhetspolitikk og operasjoner</li></ul></dd><dt class="dateInForce">I kraft fra</dt><dd class="dateInForce">2017-11-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2020-07-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2020-06-24-1386">forskrift/2020-06-24-1386</a> fra 2020-07-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/1995-01-06-18">forskrift/1995-01-06-18</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/2016-12-16-92/§2">lov/2016-12-16-92/§2</a></li><li><a href="lov/2016-12-16-92/§4">lov/2016-12-16-92/§4</a></li><li><a href="lov/2016-12-16-92/§5">lov/2016-12-16-92/§5</a></li><li><a href="lov/2016-12-16-92/§6">lov/2016-12-16-92/§6</a></li><li><a href="lov/2016-12-16-92/§8">lov/2016-12-16-92/§8</a></li><li><a href="lov/2016-12-16-92/§10">lov/2016-12-16-92/§10</a></li><li><a href="lov/2016-12-16-92/§12">lov/2016-12-16-92/§12</a></li><li><a href="lov/2016-12-16-92/§21">lov/2016-12-16-92/§21</a></li><li><a href="lov/2016-12-16-92/§22">lov/2016-12-16-92/§22</a></li></ul></dd><dt class="dateOfPublication">Kunngjort</dt><dd class="dateOfPublication">2017-09-04 13:50</dd><dt class="titleShort">Korttittel</dt><dd class="titleShort">Forskrift om undersøkelser av ulykker og hendelser i Forsvaret</dd><dt class="title">Tittel</dt><dd class="title">Forskrift om undersøkelser av ulykker og hendelser i Forsvaret</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Forsvarsdepartementet 21. august 2018 med hjemmel i instruksjonsmyndighet og <a href="lov/2016-12-16-92">lov 16. desember 2016 nr. 92</a> om undersøkelser av ulykker og hendelser i Forsvaret (forsvarsundersøkelsesloven) <a href="lov/2016-12-16-92/§2">§ 2</a>, <a href="lov/2016-12-16-92/§4">§ 4</a>, <a href="lov/2016-12-16-92/§5">§ 5</a>, <a href="lov/2016-12-16-92/§6">§ 6</a>, <a href="lov/2016-12-16-92/§8">§ 8</a>, <a href="lov/2016-12-16-92/§10">§ 10</a>, <a href="lov/2016-12-16-92/§12">§ 12</a>, <a href="lov/2016-12-16-92/§21">§ 21</a> og <a href="lov/2016-12-16-92/§22">§ 22</a>. <br /><strong>Endret</strong> ved <a href="forskrift/2020-06-24-1386">forskrift 24 juni 2020 nr. 1386</a> (i kraft 1 juli 2020).</dd><dt class="refid">RefID</dt><dd class="refid">forskrift/2017-08-21-1331</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om undersøkelser av ulykker og hendelser i Forsvaret</a><ul class="tocSubUl"><li><a href="#paragraf-1">§ 1. Unntak fra forsvarsundersøkelseslovens virkeområde</a></li><li><a href="#paragraf-2">§ 2. Organisering av undersøkelsesmyndigheten</a></li><li><a href="#paragraf-3">§ 3. Forholdet til andre myndigheter</a></li><li><a href="#paragraf-4">§ 4. Forsvarets plikt til varsling etter ulykke eller alvorlig hendelse</a></li><li><a href="#paragraf-5">§ 5. Tiltak på skadestedet</a></li><li><a href="#paragraf-6">§ 6. Forsvarets rapportering etter ulykke eller alvorlig hendelse</a></li><li><a href="#paragraf-7">§ 7. Prioritering av undersøkelser</a></li><li><a href="#paragraf-8">§ 8. Støtte til undersøkelsesmyndigheten</a></li><li><a href="#paragraf-9">§ 9. Tiltak for å fremskaffe opplysninger</a></li><li><a href="#paragraf-10">§ 10. Undersøkelsesmyndighetens tilgang til informasjon og bistand i undersøkelsesmyndighetens informasjonsinnhenting</a></li><li><a href="#paragraf-11">§ 11. Undersøkelsesrapport</a></li><li><a href="#paragraf-12">§ 12. Frist for svar på utkast til rapport</a></li><li><a href="#paragraf-13">§ 13. Foreløpig rapport</a></li><li><a href="#paragraf-14">§ 14. Oppfølging av undersøkelsesrapport</a></li><li><a href="#paragraf-15">§ 15. Årsrapport</a></li><li><a href="#paragraf-16">§ 16. Implementering i sikkerhetsstyringssystem</a></li><li><a href="#paragraf-17">§ 17. Ikrafttredelse og opphevelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2017-08-21-1331" id="dokument"><h1>Forskrift om undersøkelser av ulykker og hendelser i Forsvaret</h1><article class="legalArticle" data-lovdata-URL="SF/forskrift/2017-08-21-1331/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Unntak fra forsvarsundersøkelseslovens virkeområde</span></h2><article class="legalP" id="paragraf-1-ledd-1">Forsvarsundersøkelsesloven med forskrifter gjelder ikke for Etterretningstjenesten. Forsvarssjefen kan i enkeltsaker beslutte at loven med forskrifter skal gjelde for Etterretningstjenesten.</article></article><article class="legalArticle" data-lovdata-URL="SF/forskrift/2017-08-21-1331/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Organisering av undersøkelsesmyndigheten</span></h2><article class="legalP" id="paragraf-2-ledd-1">Statens havarikommisjon er undersøkelsesmyndighet som nevnt i <a href="lov/2016-12-16-92/§4">forsvarsundersøkelsesloven § 4</a> første ledd og denne forskrift.</article><article class="legalP" id="paragraf-2-ledd-2">Leder for undersøkelsesmyndigheten skal være sivil embetsmann. Øvrige ansatte i undersøkelsesmyndigheten kan være sivile eller militære.</article><article class="legalP" id="paragraf-2-ledd-3">Leder for undersøkelsesmyndigheten er behandlingsansvarlig etter Europaparlaments- og rådsforordning <a href="eu/32016r0679*">(EU) 2016/679</a> av 27. april 2016 om vern av fysiske personer i forbindelse med behandling av personopplysninger og om fri utveksling av slike opplysninger samt om oppheving av direktiv <a href="eu/31995l0046">95/46/EF</a> (generell personvernforordning) artikkel 4 nr. 7.</article><article class="legalP" id="paragraf-2-ledd-4">Undersøkelsesmyndigheten skal besitte relevant kompetanse og erfaring til å gjennomføre undersøkelsesarbeidet på en faglig forsvarlig måte.</article><article class="changesToParent">Endret ved <a href="forskrift/2020-06-24-1386">forskrift 24 juni 2020 nr. 1386</a> (i kraft 1 juli 2020).</article></article><article class="legalArticle" data-lovdata-URL="SF/forskrift/2017-08-21-1331/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Forholdet til andre myndigheter</span></h2><article class="legalP" id="paragraf-3-ledd-1">Undersøkelsesmyndigheten skal etablere et samarbeid med andre myndigheter innenfor rammen av forsvarsundersøkelsesloven.</article></article><article class="legalArticle" data-lovdata-URL="SF/forskrift/2017-08-21-1331/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Forsvarets plikt til varsling etter ulykke eller alvorlig hendelse</span></h2><article class="legalP" id="paragraf-4-ledd-1">Forsvaret skal straks varsle undersøkelsesmyndigheten om ulykker og alvorlige hendelser som<ol class="defaultList" type="a"><li data-name="a." value="1"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">har medført tap av menneskeliv,</article></article></li><li data-name="b." value="2"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">har medført omfattende skade på eller tap av materiell eller omfattende skade på eiendom eller miljøet,</article></article></li><li data-name="c." value="3"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">oppfyller nærmere spesifiserte krav fastsatt av undersøkelsesmyndigheten, eller</article></article></li><li data-name="d." value="4"><article class="listArticle" id="paragraf-4-ledd-1-punkt-4"><article class="legalP" id="paragraf-4-ledd-1-punkt-4-ledd-1">etter en samlet vurdering anses å være av interesse for undersøkelsesmyndigheten.</article></article></li></ol></article><article class="legalP" id="paragraf-4-ledd-2">Forsvaret skal også varsle politiet om forhold som nevnt i første ledd bokstav a og b.</article><article class="changesToParent">Endret ved <a href="forskrift/2020-06-24-1386">forskrift 24 juni 2020 nr. 1386</a> (i kraft 1 juli 2020).</article></article><article class="legalArticle" data-lovdata-URL="SF/forskrift/2017-08-21-1331/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Tiltak på skadestedet</span></h2><article class="legalP" id="paragraf-5-ledd-1">Den tilstedeværende med høyest militær grad skal ta ledelse på skadestedet til politi eller brannvesen ankommer. Dette inkluderer å varsle, igangsette tiltak for å begrense omfanget av skaden, og sørge for at nødvendige redningstiltak iverksettes.</article><article class="legalP" id="paragraf-5-ledd-2">Dernest skal vedkommende blant annet ta ansvar for følgende<ol class="defaultList" type="a"><li data-name="a." value="1"><article class="listArticle" id="paragraf-5-ledd-2-punkt-1"><article class="legalP" id="paragraf-5-ledd-2-punkt-1-ledd-1">få oversikt over hvem som er involvert i ulykken,</article></article></li><li data-name="b." value="2"><article class="listArticle" id="paragraf-5-ledd-2-punkt-2"><article class="legalP" id="paragraf-5-ledd-2-punkt-2-ledd-1">få oversikt over hvem som er omkommet eller skadet,</article></article></li><li data-name="c." value="3"><article class="listArticle" id="paragraf-5-ledd-2-punkt-3"><article class="legalP" id="paragraf-5-ledd-2-punkt-3-ledd-1">få oversikt over hvor de skadde blir sendt til behandling,</article></article></li><li data-name="d." value="4"><article class="listArticle" id="paragraf-5-ledd-2-punkt-4"><article class="legalP" id="paragraf-5-ledd-2-punkt-4-ledd-1">samle inn personalia til alle involverte og vitner,</article></article></li><li data-name="e." value="5"><article class="listArticle" id="paragraf-5-ledd-2-punkt-5"><article class="legalP" id="paragraf-5-ledd-2-punkt-5-ledd-1">få oversikt over hvilket materiell som er involvert,</article></article></li><li data-name="f." value="6"><article class="listArticle" id="paragraf-5-ledd-2-punkt-6"><article class="legalP" id="paragraf-5-ledd-2-punkt-6-ledd-1">sperre av åstedet og holde uvedkommende utenfor sperringene,</article></article></li><li data-name="g." value="7"><article class="listArticle" id="paragraf-5-ledd-2-punkt-7"><article class="legalP" id="paragraf-5-ledd-2-punkt-7-ledd-1">sikre at spor og bevismateriale ikke flyttes eller skades, unntatt når det er nødvendig for redningsarbeidet eller for å unngå tap av bevismateriale,</article></article></li><li data-name="h." value="8"><article class="listArticle" id="paragraf-5-ledd-2-punkt-8"><article class="legalP" id="paragraf-5-ledd-2-punkt-8-ledd-1">sørge for at spor og bevismateriale fra skadestedet dokumenteres,</article></article></li><li data-name="i." value="9"><article class="listArticle" id="paragraf-5-ledd-2-punkt-9"><article class="legalP" id="paragraf-5-ledd-2-punkt-9-ledd-1">føre logg over hva som gjøres på skadestedet, og</article></article></li><li data-name="j." value="10"><article class="listArticle" id="paragraf-5-ledd-2-punkt-10"><article class="legalP" id="paragraf-5-ledd-2-punkt-10-ledd-1">føre logg over hvem som blir sluppet inn på skadestedet.</article></article></li></ol></article><article class="legalP" id="paragraf-5-ledd-3">Når undersøkelsesmyndigheten ber om det, skal Forsvaret så snart som mulig, og senest når tidskritisk redningsarbeid er ivaretatt, sette undersøkelsesmyndigheten i kontakt med den tilstedeværende med høyest militær grad på skadestedet.</article></article><article class="legalArticle" data-lovdata-URL="SF/forskrift/2017-08-21-1331/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Forsvarets rapportering etter ulykke eller alvorlig hendelse</span></h2><article class="legalP" id="paragraf-6-ledd-1">Forsvaret skal rapportere ulykker og alvorlige hendelser skriftlig til undersøkelsesmyndigheten så snart som mulig og senest innen 48 timer. Undersøkelsesmyndigheten kan i enkelttilfeller bestemme at skriftlig rapport kan fremsendes senere enn 48 timer.</article><article class="legalP" id="paragraf-6-ledd-2">Undersøkelsesmyndigheten kan fastsette krav til rapportering.</article><article class="changesToParent">Endret ved <a href="forskrift/2020-06-24-1386">forskrift 24 juni 2020 nr. 1386</a> (i kraft 1 juli 2020).</article></article><article class="legalArticle" data-lovdata-URL="SF/forskrift/2017-08-21-1331/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Prioritering av undersøkelser</span></h2><article class="legalP" id="paragraf-7-ledd-1">Undersøkelsesmyndigheten skal undersøke alle ulykker som har medført tap av menneskeliv.</article><article class="legalP" id="paragraf-7-ledd-2">Undersøkelsesmyndigheten skal prioritere å undersøke ulykker eller hendelser basert på en samlet vurdering av<ol class="defaultList" type="a"><li data-name="a." value="1"><article class="listArticle" id="paragraf-7-ledd-2-punkt-1"><article class="legalP" id="paragraf-7-ledd-2-punkt-1-ledd-1">alvorlighetsgrad,</article></article></li><li data-name="b." value="2"><article class="listArticle" id="paragraf-7-ledd-2-punkt-2"><article class="legalP" id="paragraf-7-ledd-2-punkt-2-ledd-1">sammenheng med militær virksomhet, og</article></article></li><li data-name="c." value="3"><article class="listArticle" id="paragraf-7-ledd-2-punkt-3"><article class="legalP" id="paragraf-7-ledd-2-punkt-3-ledd-1">forventning om at undersøkelsen vil ha betydelig potensial for å forbedre sikkerheten i Forsvaret.</article></article></li></ol></article></article><article class="legalArticle" data-lovdata-URL="SF/forskrift/2017-08-21-1331/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Støtte til undersøkelsesmyndigheten</span></h2><article class="legalP" id="paragraf-8-ledd-1">Forsvaret og andre etater i forsvarssektoren skal støtte undersøkelsesmyndighetens arbeid ved å stille personell, materiell og lokaler til rådighet i den utstrekning det er nødvendig for å gjennomføre undersøkelsen, og for så lang tid som undersøkelsen krever.</article><article class="legalP" id="paragraf-8-ledd-2">Det personell som avgis til undersøkelsesmyndigheten etter første ledd eller denne forskrift <a href="forskrift/2017-08-21-1331/§10">§ 10</a>, skal avlønnes av avgivende etat. Variable kostnader som reiseutgifter, overtidskompensasjon og lignende skal refunderes av undersøkelsesmyndigheten.</article></article><article class="legalArticle" data-lovdata-URL="SF/forskrift/2017-08-21-1331/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Tiltak for å fremskaffe opplysninger</span></h2><article class="legalP" id="paragraf-9-ledd-1">Undersøkelsesmyndigheten skal gis umiddelbar, ubegrenset og uhindret adgang til stedet og de objekter som var innblandet i ulykken eller hendelsen, i samsvar med denne forskrift <a href="forskrift/2017-08-21-1331/§3">§ 3</a>.</article><article class="legalP" id="paragraf-9-ledd-2">Undersøkelsesmyndigheten har blant annet rett til å<ol class="defaultList" type="a"><li data-name="a." value="1"><article class="listArticle" id="paragraf-9-ledd-2-punkt-1"><article class="legalP" id="paragraf-9-ledd-2-punkt-1-ledd-1">få tilgang til- og kontroll over ferdsskrivere med innhold, og alle andre relevante logger og registreringer,</article></article></li><li data-name="b." value="2"><article class="listArticle" id="paragraf-9-ledd-2-punkt-2"><article class="legalP" id="paragraf-9-ledd-2-punkt-2-ledd-1">kreve obduksjon av de omkomne, og få tilgang til resultatene av slike undersøkelser og av prøver som er tatt,</article></article></li><li data-name="c." value="3"><article class="listArticle" id="paragraf-9-ledd-2-punkt-3"><article class="legalP" id="paragraf-9-ledd-2-punkt-3-ledd-1">innkalle og utspørre vitner,</article></article></li><li data-name="d." value="4"><article class="listArticle" id="paragraf-9-ledd-2-punkt-4"><article class="legalP" id="paragraf-9-ledd-2-punkt-4-ledd-1">få data og opptak fra lufttrafikktjenesten, kystradar, kystradio, nødnett, redningskanal og øvrige trafikkovervåkningstjenester og systemer,</article></article></li><li data-name="e." value="5"><article class="listArticle" id="paragraf-9-ledd-2-punkt-5"><article class="legalP" id="paragraf-9-ledd-2-punkt-5-ledd-1">få logg fra hovedredningssentralen,</article></article></li><li data-name="f." value="6"><article class="listArticle" id="paragraf-9-ledd-2-punkt-6"><article class="legalP" id="paragraf-9-ledd-2-punkt-6-ledd-1">få utskrift av telefon- og basestasjonsdata,</article></article></li><li data-name="g." value="7"><article class="listArticle" id="paragraf-9-ledd-2-punkt-7"><article class="legalP" id="paragraf-9-ledd-2-punkt-7-ledd-1">få fri tilgang til alle relevante opplysninger og opptegnelser som eieren, innehaveren av sertifikatet for typekonstruksjon, den ansvarlige vedlikeholdsorganisasjon, opplæringsorganisasjonen, operatøren eller produsenten av objekt involvert i ulykken eller hendelsen, og</article></article></li><li data-name="h." value="8"><article class="listArticle" id="paragraf-9-ledd-2-punkt-8"><article class="legalP" id="paragraf-9-ledd-2-punkt-8-ledd-1">få fri tilgang til alle relevante opplysninger og opptegnelser som myndigheter eller tjenesteyter som utfører oppgaver for eller på vegne av myndigheter besitter.</article></article></li></ol></article><article class="legalP" id="paragraf-9-ledd-3">Undersøkelsesmyndighetens tiltak for å fremskaffe opplysninger kan bare utføres i den utstrekning det er nødvendig for å gjennomføre undersøkelsen og for så lang tid som undersøkelsen krever.</article><article class="changesToParent">Endret ved <a href="forskrift/2020-06-24-1386">forskrift 24 juni 2020 nr. 1386</a> (i kraft 1 juli 2020).</article></article><article class="legalArticle" data-lovdata-URL="SF/forskrift/2017-08-21-1331/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Undersøkelsesmyndighetens tilgang til informasjon og bistand i undersøkelsesmyndighetens informasjonsinnhenting</span></h2><article class="legalP" id="paragraf-10-ledd-1">Forsvaret og andre etater i forsvarssektoren skal overlevere informasjon av betydning for undersøkelsen uoppfordret til undersøkelsesmyndigheten. Undersøkelsesmyndigheten skal gjøres kjent med om informasjonen er sikkerhetsgradert etter sikkerhetsloven eller underlagt annen lovbestemt taushetsplikt.</article><article class="legalP" id="paragraf-10-ledd-2">Undersøkelsesmyndighetens adgang til informasjon av betydning for undersøkelsen gjelder kun for så lang tid som undersøkelsen krever.</article><article class="legalP" id="paragraf-10-ledd-3">Forsvaret og andre etater i forsvarssektoren skal bistå undersøkelsesmyndigheten i informasjonsinnhenting, i den utstrekning det er nødvendig for å gjennomføre undersøkelsen og for så lang tid som undersøkelsen krever.</article></article><article class="legalArticle" data-lovdata-URL="SF/forskrift/2017-08-21-1331/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Undersøkelsesrapport</span></h2><article class="legalP" id="paragraf-11-ledd-1">Undersøkelsesmyndigheten skal etter en undersøkelse utarbeide en ugradert rapport som skal offentliggjøres. Vedlegg til rapporten kan være sikkerhetsgradert etter sikkerhetsloven, dersom det er nødvendig.</article><article class="legalP" id="paragraf-11-ledd-2">Rapporten skal ha en hensiktsmessig form med hensyn til ulykkens eller hendelsens art og alvorlighetsgrad, og for betydningen av resultatene av undersøkelsen.</article><article class="legalP" id="paragraf-11-ledd-3">Undersøkelsesrapporten blir offentlig når den er ferdigstilt.</article><article class="changesToParent">Endret ved <a href="forskrift/2020-06-24-1386">forskrift 24 juni 2020 nr. 1386</a> (i kraft 1 juli 2020).</article></article><article class="legalArticle" data-lovdata-URL="SF/forskrift/2017-08-21-1331/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Frist for svar på utkast til rapport</span></h2><article class="legalP" id="paragraf-12-ledd-1">Med rimelig frist i <a href="lov/2016-12-16-92/§22">forsvarsundersøkelsesloven § 22</a> menes 30 dager. Undersøkelsesmyndigheten kan ferdigstille rapporten om svar ikke er mottatt innen fristen.</article><article class="changesToParent">Endret ved <a href="forskrift/2020-06-24-1386">forskrift 24 juni 2020 nr. 1386</a> (i kraft 1 juli 2020).</article></article><article class="legalArticle" data-lovdata-URL="SF/forskrift/2017-08-21-1331/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Foreløpig rapport</span></h2><article class="legalP" id="paragraf-13-ledd-1">Undersøkelsesmyndigheten skal avgi en foreløpig rapport dersom undersøkelsesrapporten ikke er ferdig innen 12 måneder. Den foreløpige rapporten skal gjøre rede for status på undersøkelsen.</article><article class="legalP" id="paragraf-13-ledd-2">Undersøkelsesmyndigheten avgjør selv i hvilken form den ønsker å avgi en slik foreløpig rapport. Rapporten skal være ugradert og kunne offentliggjøres.</article><article class="legalP" id="paragraf-13-ledd-3">Svar på utkast til foreløpig rapport og svar på utkast til undersøkelsesrapporten kan være opplysninger som er underlagt taushetsplikt etter <a href="lov/2016-12-16-92/§19">forsvarsundersøkelsesloven § 19</a> tredje ledd.</article><article class="changesToParent">Endret ved <a href="forskrift/2020-06-24-1386">forskrift 24 juni 2020 nr. 1386</a> (i kraft 1 juli 2020).</article></article><article class="legalArticle" data-lovdata-URL="SF/forskrift/2017-08-21-1331/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Oppfølging av undersøkelsesrapport</span></h2><article class="legalP" id="paragraf-14-ledd-1">Forsvaret skal vurdere rapportene for å identifisere og iverksette tiltak som kan bedre sikkerheten.</article><article class="legalP" id="paragraf-14-ledd-2">Forsvaret skal innen 90 dager fra mottak av rapporten informere undersøkelsesmyndigheten om<ol class="defaultList" type="a"><li data-name="a." value="1"><article class="listArticle" id="paragraf-14-ledd-2-punkt-1"><article class="legalP" id="paragraf-14-ledd-2-punkt-1-ledd-1">tiltak som er iverksatt,</article></article></li><li data-name="b." value="2"><article class="listArticle" id="paragraf-14-ledd-2-punkt-2"><article class="legalP" id="paragraf-14-ledd-2-punkt-2-ledd-1">tiltak planlagt iverksatt med tilhørende tidsplan, eller</article></article></li><li data-name="c." value="3"><article class="listArticle" id="paragraf-14-ledd-2-punkt-3"><article class="legalP" id="paragraf-14-ledd-2-punkt-3-ledd-1">tilrådinger som ikke planlegges fulgt opp med tiltak, og vurderingene som er lagt til grunn.</article></article></li></ol></article><article class="legalP" id="paragraf-14-ledd-3">Andre etater i forsvarssektoren pålegges samme krav som følger av første og andre ledd hvis de blir adressert i undersøkelsesrapporten.</article><article class="changesToParent">Endret ved <a href="forskrift/2020-06-24-1386">forskrift 24 juni 2020 nr. 1386</a> (i kraft 1 juli 2020).</article></article><article class="legalArticle" data-lovdata-URL="SF/forskrift/2017-08-21-1331/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Årsrapport</span></h2><article class="legalP" id="paragraf-15-ledd-1">Undersøkelsesmyndigheten skal hvert år offentliggjøre en rapport som redegjør for de undersøkelser som er gjennomført året før, inkludert tilrådinger og tiltak som er iverksatt på bakgrunn av undersøkelsesrapportene.</article></article><article class="legalArticle" data-lovdata-URL="SF/forskrift/2017-08-21-1331/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Implementering i sikkerhetsstyringssystem</span></h2><article class="legalP" id="paragraf-16-ledd-1">Forsvaret skal innarbeide bestemmelsene i forsvarsundersøkelsesloven og denne forskriften i sitt sikkerhetsstyringssystem.</article></article><article class="legalArticle" data-lovdata-URL="SF/forskrift/2017-08-21-1331/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Ikrafttredelse og opphevelse</span></h2><article class="legalP" id="paragraf-17-ledd-1">Denne forskrift trer i kraft 1. november 2017. Fra samme tidspunkt oppheves regler <a href="forskrift/1995-01-06-18">6. januar 1995 nr. 18</a> om tiltak og undersøkelser m.v. ved ulykker og hendelser i Forsvaret.</article></article></main></body></html>