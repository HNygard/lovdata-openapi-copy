<!DOCTYPE html><html lang="no"><head><title>Forskrift om tilskudd til tidligpensjonsordningen</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-1999-02-03-190</dd><dt class="dokid">DokumentID</dt><dd class="dokid">SF/forskrift/1999-02-03-190</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="subunit">Etat</dt><dd class="subunit"><ul><li>Landbrukspolitisk avd.</li></ul></dd><dt class="publishedIn">Publisert i</dt><dd class="publishedIn">I 1999 503</dd><dt class="dateInForce">I kraft fra</dt><dd class="dateInForce">1999-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2024-01-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2023-12-05-1964">forskrift/2023-12-05-1964</a> fra 2024-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1995-05-12-23/§3">lov/1995-05-12-23/§3</a></li><li><a href="lov/1995-05-12-23/§18">lov/1995-05-12-23/§18</a></li><li><a href="null">null</a></li></ul></dd><dt class="lastupdated">Rettet</dt><dd class="lastupdated">2021-09-15 (tegnsetting i lister tilpasset universell utforming)</dd><dt class="titleShort">Korttittel</dt><dd class="titleShort">Forskrift om tilskudd til tidligpensjonsordningen</dd><dt class="title">Tittel</dt><dd class="title">Forskrift om tilskudd til tidligpensjonsordningen</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Landbruksdepartementet (nå Landbruks- og matdepartementet) 3. februar 1999 med hjemmel i <a href="lov/1995-05-12-23">lov av 12. mai 1995 nr. 23</a> om jord (jordlova) <a href="lov/1995-05-12-23/§3">§ 3</a> og <a href="lov/1995-05-12-23/§18">§ 18</a> og med hjemmel i Stortingets vedtak av 18. juni 1998 om jordbruksoppgjøret. <br /> <strong>Endret</strong> ved <a href="forskrift/2000-06-30-707">forskrifter 30 juni 2000 nr. 707</a>, <a href="forskrift/2000-11-21-1185">21 nov 2000 nr. 1185</a>, <a href="forskrift/2001-02-01-99">1 feb 2001 nr. 99</a>, <a href="forskrift/1999-08-25-1631">25 aug 1999 nr. 1631</a>, <a href="forskrift/2001-11-21-1368">21 nov 2001 nr. 1368</a>, <a href="forskrift/2002-06-28-736">28 juni 2002 nr. 736</a>, <a href="forskrift/2003-06-26-789">26 juni 2003 nr. 789</a>, <a href="forskrift/2003-11-05-1561">5 nov 2003 nr. 1561</a>, <a href="forskrift/2005-11-08-1276">8 nov 2005 nr. 1276</a>, <a href="forskrift/2007-06-28-728">28 juni 2007 nr. 728</a>, <a href="forskrift/2008-06-26-728">26 juni 2008 nr. 728</a>, <a href="forskrift/2010-02-05-116">5 feb 2010 nr. 116</a>, <a href="forskrift/2010-11-03-1401">3 nov 2010 nr. 1401</a>, <a href="forskrift/2014-09-03-1144">3 sep 2014 nr. 1144</a>, <a href="forskrift/2018-12-17-2119">17 des 2018 nr. 2119</a>, <a href="forskrift/2020-12-21-3044">21 des 2020 nr. 3044</a> (i kraft 1 jan 2021), <a href="forskrift/2021-08-30-2629">30 aug 2021 nr. 2629</a> (i kraft 15 sep 2021, tittel), <a href="forskrift/2021-12-16-3741">16 des 2021 nr. 3741</a> (i kraft 1 jan 2022), <a href="forskrift/2023-12-05-1964">5 des 2023 nr. 1964</a> (i kraft 1 jan 2024). <br /><strong>Rettelser:</strong> 17.12.2002 (§ 11), 15.09.2021 (tegnsetting i lister tilpasset universell utforming).</dd><dt class="refid">RefID</dt><dd class="refid">forskrift/1999-02-03-190</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om tilskudd til tidligpensjonsordningen</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Virkeområde</a></li><li><a href="#paragraf-3">§ 3. Definisjoner</a></li><li><a href="#paragraf-4">§ 4. Overdragelse</a></li><li><a href="#paragraf-5">§ 5. Varighet i næringen</a></li><li><a href="#paragraf-6">§ 6. Aldersgrenser</a></li><li><a href="#paragraf-7">§ 7. Referanseinntekten</a></li><li><a href="#paragraf-8">§ 8. Inntektskrav for å utløse enbrukerpensjon</a></li><li><a href="#paragraf-9">§ 9. Tilleggskrav for å utløse tobrukerpensjon</a></li><li><a href="#paragraf-10">§ 10. Unntak fra inntektskrav</a></li><li><a href="#paragraf-11">§ 11. Deling av tobrukerpensjon</a></li><li><a href="#paragraf-12">§ 12. (Opphevet)</a></li><li><a href="#paragraf-13">§ 13. Søknad og vedtak</a></li><li><a href="#paragraf-14">§ 14. Beregning og utbetaling av tidligpensjon</a></li><li><a href="#paragraf-15">§ 15. Forhåndstilsagn</a></li><li><a href="#paragraf-16">§ 16. (Opphevet)</a></li><li><a href="#paragraf-17">§ 17. Kontroll</a></li><li><a href="#paragraf-18">§ 18. Etterbetaling og tilbakebetaling ved feilutbetalinger</a></li><li><a href="#paragraf-19">§ 19. Klage</a></li><li><a href="#paragraf-20">§ 20. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/1999-02-03-190" id="dokument"><h1>Forskrift om tilskudd til tidligpensjonsordningen</h1><article class="legalArticle" data-lovdata-URL="SF/forskrift/1999-02-03-190/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Tidligpensjon etter denne forskriften skal bidra til å lette generasjonsoverganger i jordbruket for de som har hatt hoveddelen av sine inntekter fra jordbruk/gartneri og skogbruk.</article></article><article class="legalArticle" data-lovdata-URL="SF/forskrift/1999-02-03-190/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Denne forskriften gjelder ved eiendomsoverdragelser som er kontraktfestet 31. desember 1998 eller senere, og ved forpaktningsavtaler<sup class="footnotereference" data-footnotereferencevalue="1" data-unique-footnote-counter="1">1</sup> som er sagt opp denne dato eller senere.</article><article class="legalP" id="paragraf-2-ledd-2">Statsforvalteren kan etter en særskilt vurdering innvilge søknader om tidligpensjon ved eiendomsoverdragelser som er kontraktfestet 1. mai 1998 eller senere, og ved forpaktningsavtaler som er sagt opp denne dato eller senere.</article><article class="changesToParent">Endret ved <a href="forskrift/1999-08-25-1631">forskrifter 25 aug 1999 nr. 1631</a>, <a href="forskrift/2002-06-28-736">28 juni 2002 nr. 736</a> (i kraft 1 juli 2002), <a href="forskrift/2020-12-21-3044">21 des 2020 nr. 3044</a> (i kraft 1 jan 2021).</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Jf. <a href="lov/1965-06-25-1">lov av 25. juni 1965 nr. 1</a> om forpaktning.</article></footer></article><article class="legalArticle" data-lovdata-URL="SF/forskrift/1999-02-03-190/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">I denne forskrift menes med;<ol class="defaultList" type="1"><li data-name="1." value="1"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1"><i>bruker;</i> enhver som eier landbrukseiendom eller deltar i driften av slik eiendom med egen innsats eller ved utleie</article></article></li><li data-name="2." value="2"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1"><i>samboere;</i> parter som har levd uavbrutt sammen i et ekteskapslignende forhold de siste 5 årene før overdragelsestidspunktet</article></article></li><li data-name="3." value="3"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1"><i>referanseperiode;</i> fem sammenhengende år der siste år er 2 år tilbake i tid i forhold til søknadsåret</article></article></li><li data-name="4." value="4"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1"><i>referanseinntekt;</i> summen av inntektene nevnt i bokstavene a-d i referanseperioden dividert på 5; <ol class="defaultList" type="a"><li data-name="a." value="1"><article class="listArticle" id="paragraf-3-ledd-1-punkt-4-ledd-1-punkt-1"><article class="legalP" id="paragraf-3-ledd-1-punkt-4-ledd-1-punkt-1-ledd-1">næringsinntekt fra jordbruk/gartneri</article></article></li><li data-name="b." value="2"><article class="listArticle" id="paragraf-3-ledd-1-punkt-4-ledd-1-punkt-2"><article class="legalP" id="paragraf-3-ledd-1-punkt-4-ledd-1-punkt-2-ledd-1">næringsinntekt fra skogbruk</article></article></li><li data-name="c." value="3"><article class="listArticle" id="paragraf-3-ledd-1-punkt-4-ledd-1-punkt-3"><article class="legalP" id="paragraf-3-ledd-1-punkt-4-ledd-1-punkt-3-ledd-1">utbetalte sykepenger som er opptjent av virksomhet som nevnt i bokstavene a og b</article></article></li><li data-name="d." value="4"><article class="listArticle" id="paragraf-3-ledd-1-punkt-4-ledd-1-punkt-4"><article class="legalP" id="paragraf-3-ledd-1-punkt-4-ledd-1-punkt-4-ledd-1">lønn som er betalt fra bruker til samboer for dennes arbeid på landbrukseiendommen.</article></article></li></ol></article></article></li><li data-name="5." value="5"><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1"><i>annen inntekt;</i> summen av inntektene nevnt i bokstavene a–e i referanseperioden dividert på 5; <ol class="defaultList" type="a"><li data-name="a." value="1"><article class="listArticle" id="paragraf-3-ledd-1-punkt-5-ledd-1-punkt-1"><article class="legalP" id="paragraf-3-ledd-1-punkt-5-ledd-1-punkt-1-ledd-1">lønnsinntekt, bortsett fra lønnsinntekt fra Inn på Tunet-virksomhet som statsforvalteren har gitt unntak for etter <a href="forskrift/1999-02-03-190/§8">§ 8</a> andre ledd eller <a href="forskrift/1999-02-03-190/§9">§ 9</a> andre ledd nr. 2</article></article></li><li data-name="b." value="2"><article class="listArticle" id="paragraf-3-ledd-1-punkt-5-ledd-1-punkt-2"><article class="legalP" id="paragraf-3-ledd-1-punkt-5-ledd-1-punkt-2-ledd-1">næringsinntekt fra fiske og fangst og annen næring som ikke omfattes av <a href="forskrift/1999-02-03-190/§7">§ 7</a> andre ledd bokstav a</article></article></li><li data-name="c." value="3"><article class="listArticle" id="paragraf-3-ledd-1-punkt-5-ledd-1-punkt-3"><article class="legalP" id="paragraf-3-ledd-1-punkt-5-ledd-1-punkt-3-ledd-1">utbetalte sykepenger opptjent gjennom inntekt som nevnt i bokstavene a og b</article></article></li><li data-name="d." value="4"><article class="listArticle" id="paragraf-3-ledd-1-punkt-5-ledd-1-punkt-4"><article class="legalP" id="paragraf-3-ledd-1-punkt-5-ledd-1-punkt-4-ledd-1">utbetalte dagpenger</article></article></li><li data-name="e." value="5"><article class="listArticle" id="paragraf-3-ledd-1-punkt-5-ledd-1-punkt-5"><article class="legalP" id="paragraf-3-ledd-1-punkt-5-ledd-1-punkt-5-ledd-1">utbetalt uføretrygd og arbeidsavklaringspenger med mindre statsforvalteren har gitt unntak</article></article></li><li data-name="f." value="6"><article class="listArticle" id="paragraf-3-ledd-1-punkt-5-ledd-1-punkt-6"><article class="legalP" id="paragraf-3-ledd-1-punkt-5-ledd-1-punkt-6-ledd-1">på grunnlag av bestemmelsene i <a href="forskrift/1999-02-03-190/§9">§ 9</a> andre ledd nr. 1.</article></article></li></ol></article></article></li><li data-name="6." value="6"><article class="listArticle" id="paragraf-3-ledd-1-punkt-6"><article class="legalP" id="paragraf-3-ledd-1-punkt-6-ledd-1"><i>samlet inntekt;</i> summen av referanseinntekt og annen inntekt</article></article></li><li data-name="7." value="7"><article class="listArticle" id="paragraf-3-ledd-1-punkt-7"><article class="legalP" id="paragraf-3-ledd-1-punkt-7-ledd-1"><i>enbrukerpensjon;</i> tidligpensjon som ytes bruker</article></article></li><li data-name="8." value="8"><article class="listArticle" id="paragraf-3-ledd-1-punkt-8"><article class="legalP" id="paragraf-3-ledd-1-punkt-8-ledd-1"><i>tobrukerpensjon;</i> tidligpensjon som ytes bruker og dennes ektefelle/samboer.</article></article></li></ol></article><article class="changesToParent">Endret ved <a href="forskrift/1999-08-25-1631">forskrifter 25 aug 1999 nr. 1631</a>, <a href="forskrift/2002-06-28-736">28 juni 2002 nr. 736</a> (i kraft 1 juli 2002), <a href="forskrift/2003-06-26-789">26 juni 2003 nr. 789</a> (i kraft 1 juli 2003), <a href="forskrift/2003-11-05-1561">5 nov 2003 nr. 1561</a> (i kraft 1 jan 2004), <a href="forskrift/2008-06-26-728">26 juni 2008 nr. 728</a> (i kraft 1 juli 2008), <a href="forskrift/2010-02-05-116">5 feb 2010 nr. 116</a> (i kraft 1 mars 2010), <a href="forskrift/2018-12-17-2119">17 des 2018 nr. 2119</a> (i kraft 1 jan 2019), <a href="forskrift/2021-12-16-3741">16 des 2021 nr. 3741</a> (i kraft 1 jan 2022).</article></article><article class="legalArticle" data-lovdata-URL="SF/forskrift/1999-02-03-190/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Overdragelse</span></h2><article class="legalP" id="paragraf-4-ledd-1">For å være berettiget tidligpensjon kan bruker og/eller dennes ektefelle/samboer ikke lenger eie eller forpakte landbrukseiendom. De kan heller ikke drive eller ha næringsinntekt fra jordbruk/gartneri eller skogbruk. Den som mottar tidligpensjon kan heller ikke være innehaver av, deltaker i, aksjonær i eller for øvrig ha næringsinteresser i foretak som driver slik virksomhet.</article><article class="legalP" id="paragraf-4-ledd-2">Ved avhending må hjemmelen til eiendommen være tinglyst på ny eier. Dersom salget er konsesjonspliktig i henhold til <a href="lov/2003-11-28-98">lov 28. november 2003 nr. 98</a> om konsesjon ved erverv av fast eiendom (konsesjonsloven) mv., og kjøper etter kjøpekontrakt har tatt risiko for konsesjon, er det tilstrekkelig at kopi av tinglyst kjøpekontrakt foreligger på søketidspunktet. Ved forpaktning<sup class="footnotereference" data-footnotereferencevalue="1" data-unique-footnote-counter="1">1</sup> skal forpaktningsavtalen være skriftlig oppsagt.</article><article class="legalP" id="paragraf-4-ledd-3">Statsforvalteren kan i særlige tilfeller gjøre unntak fra første ledd når:<ol class="defaultList" type="a"><li data-name="a." value="1"><article class="listArticle" id="paragraf-4-ledd-3-punkt-1"><article class="legalP" id="paragraf-4-ledd-3-punkt-1-ledd-1">bruker og dennes ektefelle/samboer eier hver sin landbrukseiendom og disse drives som selvstendige enheter. Det kan ytes tidligpensjon til den som overdrar landbrukseiendom, uten krav om at den andre parten må overdra sin landbrukseiendom. Det kan ytes enbrukerpensjon til både bruker og dennes ektefelle/samboer som følge av hver sin eiendomsoverdragelse.</article></article></li><li data-name="b." value="2"><article class="listArticle" id="paragraf-4-ledd-3-punkt-2"><article class="legalP" id="paragraf-4-ledd-3-punkt-2-ledd-1">bruker eller ektefelle/samboer er eier eller medeier av en landbrukseiendom som har karakter av fritidseiendom, som ikke har vært i drift i referanseperioden og som etter statsforvalterens vurdering ikke vil komme i drift. Det kan ytes tidligpensjon selv om slik landbrukseiendom ikke overdras.</article></article></li></ol></article><article class="changesToParent">Endret ved <a href="forskrift/1999-08-25-1631">forskrifter 25 aug 1999 nr. 1631</a>, <a href="forskrift/2000-11-21-1185">21 nov 2000 nr. 1185</a> (i kraft 1 jan 2001), <a href="forskrift/2002-06-28-736">28 juni 2002 nr. 736</a> (i kraft 1 juli 2002), <a href="forskrift/2003-11-05-1561">5 nov 2003 nr. 1561</a> (i kraft 1 jan 2004), <a href="forskrift/2010-11-03-1401">3 nov 2010 nr. 1401</a>, <a href="forskrift/2018-12-17-2119">17 des 2018 nr. 2119</a> (i kraft 1 jan 2019), <a href="forskrift/2020-12-21-3044">21 des 2020 nr. 3044</a> (i kraft 1 jan 2021).</article><footer class="footnotes"><article class="footnote" data-name="1" data-unique-footnote-counter="2"><span class="footnoteLabel">1</span> Jf. <a href="lov/1965-06-25-1">lov 25. juni 1965 nr. 1</a> om forpakting.</article></footer></article><article class="legalArticle" data-lovdata-URL="SF/forskrift/1999-02-03-190/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Varighet i næringen</span></h2><article class="legalP" id="paragraf-5-ledd-1">For å utløse tidligpensjon må bruker på overdragelses- eller oppsigelsestidspunktet enten<ol class="defaultList" type="a"><li data-name="a." value="1"><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">ha drevet jordbruk/gartneri selv i minst 15 år, eller</article></article></li><li data-name="b." value="2"><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">ha leiet ut til landbruksdrift i perioden slik at den samlede perioden for egen drift eller utleie utgjør minst 15 år.</article></article></li></ol></article><article class="legalP" id="paragraf-5-ledd-2">For å utløse tobrukerpensjon må i tillegg ektefelle/samboer ved overdragelses- eller oppsigelsestidspunktet ha bodd og arbeidet på landbrukseiendommen de siste 5 år.</article><article class="legalP" id="paragraf-5-ledd-3">I tidligpensjonsperioden kan man ikke tilkjennes overgang fra enbruker- til tobrukerpensjon eller omvendt.</article><article class="changesToParent">Endret ved <a href="forskrift/1999-08-25-1631">forskrifter 25 aug 1999 nr. 1631</a>, <a href="forskrift/2002-06-28-736">28 juni 2002 nr. 736</a> (i kraft 1 juli 2002).</article></article><article class="legalArticle" data-lovdata-URL="SF/forskrift/1999-02-03-190/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Aldersgrenser</span></h2><article class="legalP" id="paragraf-6-ledd-1">For å ha krav på enbrukerpensjon må bruker ha fylt 62 år. For å ha krav på tobrukerpensjon må i tillegg ektefelle/samboer ha fylt 57 år.</article><article class="legalP" id="paragraf-6-ledd-2">Retten til tidligpensjon bortfaller for bruker og ektefelle/samboer ved utgangen av den måned bruker fyller 67 år. Dersom ektefelle/samboer er eldre enn brukeren, går ektefelle/samboer ut av ordningen ved utgangen av den måned denne fyller 67 år, mens brukeren fortsetter med sin tobrukerdel fram til fylte 67 år. Dersom bruker går ut av ordningen før fylte 67 år, kan ektefelle/samboer fortsette med sin tobrukerdel inntil utgangen av den måned bruker fyller 67 år.</article><article class="changesToParent">Endret ved <a href="forskrift/1999-08-25-1631">forskrift 25 aug 1999 nr. 1631</a> (i kraft 1 jan 2000).</article></article><article class="legalArticle" data-lovdata-URL="SF/forskrift/1999-02-03-190/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Referanseinntekten</span></h2><article class="legalP" id="paragraf-7-ledd-1">Brukers og ektefelles/samboers samlede referanseinntekt må minst være 90.000 kroner. Gjennomsnittlig næringsinntekt i referanseperioden fra jordbruk/gartneri må utgjøre minst 25 prosent av samlet referanseinntekt.</article><article class="legalP" id="paragraf-7-ledd-2">Statsforvalteren kan etter en særskilt vurdering;<ol class="defaultList" type="a"><li data-name="a." value="1"><article class="listArticle" id="paragraf-7-ledd-2-punkt-1"><article class="legalP" id="paragraf-7-ledd-2-punkt-1-ledd-1">la næringsinntekt fra fiske, fangst og annen næring som drives som tilleggsnæring til jordbruk inngå i referanseinntekten</article></article></li><li data-name="b." value="2"><article class="listArticle" id="paragraf-7-ledd-2-punkt-2"><article class="legalP" id="paragraf-7-ledd-2-punkt-2-ledd-1">fravike kravet i første ledd første punktum for søkere som har hatt et lavere inntektsnivå</article></article></li><li data-name="c." value="3"><article class="listArticle" id="paragraf-7-ledd-2-punkt-3"><article class="legalP" id="paragraf-7-ledd-2-punkt-3-ledd-1">innrømme tidligpensjon til søkere som ikke oppfyller kravet i første ledd første punktum på grunn av arbeidsavklaring eller hel eller delvis uførhet.</article></article></li></ol></article><article class="changesToParent">Endret ved <a href="forskrift/2002-06-28-736">forskrifter 28 juni 2002 nr. 736</a> (i kraft 1 juli 2002), <a href="forskrift/2018-12-17-2119">17 des 2018 nr. 2119</a> (i kraft 1 jan 2019), <a href="forskrift/2020-12-21-3044">21 des 2020 nr. 3044</a> (i kraft 1 jan 2021).</article></article><article class="legalArticle" data-lovdata-URL="SF/forskrift/1999-02-03-190/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Inntektskrav for å utløse enbrukerpensjon</span></h2><article class="legalP" id="paragraf-8-ledd-1">Brukers referanseinntekt må utgjøre minst 67 prosent av brukers samlede inntekt, eller brukers og ektefelles/samboers samlede referanseinntekt må utgjøre minst 50 prosent av deres samlede inntekt.</article><article class="changesToParent">Endret ved forskrifter <a href="forskrift/2021-12-16-3741">16 des 2021 nr. 3741</a> (i kraft 1 jan 2022), <a href="forskrift/2023-12-05-1964">5 des 2023 nr. 1964</a> (i kraft 1 jan 2024).</article></article><article class="legalArticle" data-lovdata-URL="SF/forskrift/1999-02-03-190/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Tilleggskrav for å utløse tobrukerpensjon</span></h2><article class="legalP" id="paragraf-9-ledd-1">Ektefelle/samboer må ha mindre enn 100&#xa0;000 kroner i annen inntekt. Brukers og ektefelles/samboers samlede referanseinntekt må utgjøre minst 50 prosent av deres samlede inntekt.</article><article class="changesToParent">Endret ved <a href="forskrift/2007-06-28-728">forskrifter 28 juni 2007 nr. 728</a> (i kraft 1 jan 2008), <a href="forskrift/2021-12-16-3741">16 des 2021 nr. 3741</a> (i kraft 1 jan 2022), <a href="forskrift/2023-12-05-1964">5 des 2023 nr. 1964</a> (i kraft 1 jan 2024).</article></article><article class="legalArticle" data-lovdata-URL="SF/forskrift/1999-02-03-190/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Unntak fra inntektskrav</span></h2><article class="legalP" id="paragraf-10-ledd-1">Statsforvalteren kan etter særskilt vurdering innrømme tidligpensjon selv om vilkårene i <a href="forskrift/1999-02-03-190/§8">§ 8</a> og <a href="forskrift/1999-02-03-190/§9">§ 9</a> ikke er oppfylt dersom<ol class="defaultList" type="1"><li data-name="1." value="1"><article class="listArticle" id="paragraf-10-ledd-1-punkt-1"><article class="legalP" id="paragraf-10-ledd-1-punkt-1-ledd-1">bruker eller ektefelle/samboer har mottatt arbeidsavklaringspenger eller uføretrygd fordi bruker eller ektefelle/samboer har fått nedsatt inntektsevne fra jordbruks- eller skogbruksdriften på eiendom som søkerne har disponert. Bruker eller ektefelle/samboer må i referanseperioden i det vesentligste hatt sine inntekter fra jordbruks- eller skogbruksdriften.</article></article></li><li data-name="2." value="2"><article class="listArticle" id="paragraf-10-ledd-1-punkt-2"><article class="legalP" id="paragraf-10-ledd-1-punkt-2-ledd-1">bruker eller ektefelle/samboer har hatt lønnsinntekt fra Inn på Tunet-virksomhet på søkernes landbrukseiendom.</article></article></li></ol></article><article class="changesToParent">Tilføyd ved forskrift <a href="forskrift/2023-12-05-1964">5 des 2023 nr. 1964</a> (i kraft 1 jan 2024).</article></article><article class="legalArticle" data-lovdata-URL="SF/forskrift/1999-02-03-190/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Deling av tobrukerpensjon</span></h2><article class="legalP" id="paragraf-11-ledd-1">Tobrukerpensjon deles likt mellom bruker og ektefelle/samboer. Samme fordeling opprettholdes ved skilsmisse/samlivsbrudd.</article><article class="legalP" id="paragraf-11-ledd-2">Dersom bruker eller ektefelle/samboer som mottar tobrukerpensjon dør i tidligpensjonsperioden, går gjenlevende part over på enbrukerpensjon.</article><article class="legalP" id="paragraf-11-ledd-3">Tidligpensjonen opphører for bruker og ektefelle/samboer ved utgangen av den måned bruker fyller eller ville fylt 67 år.</article><article class="changesToParent">Endret ved <a href="forskrift/1999-08-25-1631">forskrifter 25 aug 1999 nr. 1631</a> (i kraft 1 jan 2000), <a href="forskrift/2023-12-05-1964">5 des 2023 nr. 1964</a> (i kraft 1 jan 2024, tidligere § 10).</article></article><article class="legalArticle" data-lovdata-URL="SF/forskrift/1999-02-03-190/§12" data-name="§12" data-repealeddate="2024-01-01" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">(Opphevet)</span></h2><article class="changesToParent">Endret ved <a href="forskrift/2001-02-01-99">forskrifter 1 feb 2001 nr. 99</a>, <a href="forskrift/2002-06-28-736">28 juni 2002 nr. 736</a> (i kraft 1 juli 2002), <a href="forskrift/2003-06-26-789">26 juni 2003 nr. 789</a> (i kraft 1 juli 2003), <a href="forskrift/2008-06-26-728">26 juni 2008 nr. 728</a> (i kraft 1 juli 2008), <a href="forskrift/2010-02-05-116">5 feb 2010 nr. 116</a> (i kraft 1 mars 2010), <a href="forskrift/2010-11-03-1401">3 nov 2010 nr. 1401</a>, opphevet ved <a href="forskrift/2018-12-17-2119">forskrift 17 des 2018 nr. 2119</a> (i kraft 1 jan 2019), endret ved forskrift <a href="forskrift/2023-12-05-1964">5 des 2023 nr. 1964</a> (i kraft 1 jan 2024, tidligere § 11).</article></article><article class="legalArticle" data-lovdata-URL="SF/forskrift/1999-02-03-190/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Søknad og vedtak</span></h2><article class="legalP" id="paragraf-13-ledd-1">Søknaden skal fremsettes på søknadsskjema fastsatt av Landbruksdirektoratet og sendes til statsforvalteren</article><article class="legalP" id="paragraf-13-ledd-2">Statsforvalteren fatter vedtak om tidligpensjon. Statsforvalteren kan innhente nødvendige opplysninger fra kommunen i forbindelse med behandling av søknaden.</article><article class="changesToParent">Endret ved <a href="forskrift/2000-06-30-707">forskrifter 30 juni 2000 nr. 707</a> (i kraft 1 juli 2000), <a href="forskrift/2000-11-21-1185">21 nov 2000 nr. 1185</a> (i kraft 1 jan 2001), <a href="forskrift/2002-06-28-736">28 juni 2002 nr. 736</a> (i kraft 1 juli 2002), <a href="forskrift/2014-09-03-1144">3 sep 2014 nr. 1144</a>, <a href="forskrift/2018-12-17-2119">17 des 2018 nr. 2119</a> (i kraft 1 jan 2019), <a href="forskrift/2020-12-21-3044">21 des 2020 nr. 3044</a> (i kraft 1 jan 2021), <a href="forskrift/2023-12-05-1964">5 des 2023 nr. 1964</a> (i kraft 1 jan 2024, tidligere § 12).</article></article><article class="legalArticle" data-lovdata-URL="SF/forskrift/1999-02-03-190/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Beregning og utbetaling av tidligpensjon</span></h2><article class="legalP" id="paragraf-14-ledd-1">Tidligpensjon beregnes fra og med den måned kravene i ordningen er oppfylt og søknaden med all nødvendig dokumentasjon har kommet statsforvalteren i hende.</article><article class="legalP" id="paragraf-14-ledd-2">Tidligpensjon utbetales per måned.</article><article class="legalP" id="paragraf-14-ledd-3">Det er ikke anledning til å overdra krav på tidligpensjon til eie eller pant.</article><article class="legalP" id="paragraf-14-ledd-4">Satser for enbruker- og tobrukerpensjon blir fastsatt i eller i medhold av jordbruksoppgjøret.</article><article class="changesToParent">Endret ved <a href="forskrift/2002-06-28-736">forskrifter 28 juni 2002 nr. 736</a> (i kraft 1 juli 2002), <a href="forskrift/2003-06-26-789">26 juni 2003 nr. 789</a> (i kraft 1 juli 2003), <a href="forskrift/2005-11-08-1276">8 nov 2005 nr. 1276</a> (i kraft 1 jan 2006), <a href="forskrift/2018-12-17-2119">17 des 2018 nr. 2119</a> (i kraft 1 jan 2019), <a href="forskrift/2020-12-21-3044">21 des 2020 nr. 3044</a> (i kraft 1 jan 2021), <a href="forskrift/2023-12-05-1964">5 des 2023 nr. 1964</a> (i kraft 1 jan 2024, tidligere § 13).</article></article><article class="legalArticle" data-lovdata-URL="SF/forskrift/1999-02-03-190/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Forhåndstilsagn</span></h2><article class="legalP" id="paragraf-15-ledd-1">Bruker og ektefelle/samboer kan kreve å få et foreløpig tilsagn på om de er berettiget til tidligpensjon. Forhåndstilsagnet er gyldig i 6 måneder fra det er kommet frem til søker.</article><article class="changesToParent">Endret ved forskrift <a href="forskrift/2023-12-05-1964">5 des 2023 nr. 1964</a> (i kraft 1 jan 2024, tidligere § 14).</article></article><article class="legalArticle" data-lovdata-URL="SF/forskrift/1999-02-03-190/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">(Opphevet)</span></h2><article class="changesToParent">Opphvet ved <a href="forskrift/2002-06-28-736">forskrift 28 juni 2002 nr. 736</a> (i kraft 1 juli 2002), endret ved forskrift <a href="forskrift/2023-12-05-1964">5 des 2023 nr. 1964</a> (i kraft 1 jan 2024, tidligere § 15).</article></article><article class="legalArticle" data-lovdata-URL="SF/forskrift/1999-02-03-190/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Kontroll</span></h2><article class="legalP" id="paragraf-17-ledd-1">Statsforvalteren eller den Landbruksdirektoratet gir myndighet skal føre kontroll med at utbetaling av tidligpensjon er i samsvar med denne forskriften.</article><article class="legalP" id="paragraf-17-ledd-2">Søker er forpliktet til å gi nødvendige opplysninger og dokumentasjon og til å godta de kontrolltiltak som iverksettes.</article><article class="changesToParent">Endret ved <a href="forskrift/2000-06-30-707">forskrifter 30 juni 2000 nr. 707</a> (i kraft 1 juli 2000), <a href="forskrift/2014-09-03-1144">3 sep 2014 nr. 1144</a>, <a href="forskrift/2018-12-17-2119">17 des 2018 nr. 2119</a> (i kraft 1 jan 2019), <a href="forskrift/2020-12-21-3044">21 des 2020 nr. 3044</a> (i kraft 1 jan 2021), <a href="forskrift/2023-12-05-1964">5 des 2023 nr. 1964</a> (i kraft 1 jan 2024, tidligere § 16).</article></article><article class="legalArticle" data-lovdata-URL="SF/forskrift/1999-02-03-190/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Etterbetaling og tilbakebetaling ved feilutbetalinger</span></h2><article class="legalP" id="paragraf-18-ledd-1">Den som mottar tidligpensjon plikter å underrette statsforvalteren om endringer i forhold som kan være avgjørende for om vedkommende fortsatt har rett til tidligpensjon eller for størrelsen på ytelsen.</article><article class="legalP" id="paragraf-18-ledd-2">Dersom en bruker/ektefelle/samboer har mottatt tidligpensjon i strid med aktsom god tro, kan beløpet kreves tilbakebetalt, eventuelt motregnes i fremtidige utbetalinger. Tidligpensjon kan også kreves tilbakebetalt, eventuelt motregnes i fremtidige utbetalinger, når bruker/ektefelle/samboer eller noen som har handlet på dennes vegne, i strid med aktsom god tro har gitt feilaktige eller mangelfulle opplysninger. Det samme gjelder dersom utbetalingen skyldes feil fra forvaltningens side, og mottakeren burde ha forstått dette.</article><article class="changesToParent">Endret ved <a href="forskrift/2002-06-28-736">forskrifter 28 juni 2002 nr. 736</a> (i kraft 1 juli 2002), <a href="forskrift/2018-12-17-2119">17 des 2018 nr. 2119</a> (i kraft 1 jan 2019), <a href="forskrift/2020-12-21-3044">21 des 2020 nr. 3044</a> (i kraft 1 jan 2021), <a href="forskrift/2023-12-05-1964">5 des 2023 nr. 1964</a> (i kraft 1 jan 2024, tidligere § 17).</article></article><article class="legalArticle" data-lovdata-URL="SF/forskrift/1999-02-03-190/§19" data-name="§19" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Klage</span></h2><article class="legalP" id="paragraf-19-ledd-1">Vedtak som er truffet i medhold av forskriften kan påklages etter lov av 10. februar 1967 om behandlingsmåten i forvaltningssaker (forvaltningsloven), kapittel VI.</article><article class="legalP" id="paragraf-19-ledd-2">Landbruksdirektoratet er klageinstans for vedtak truffet av statsforvalteren.</article><article class="changesToParent">Endret ved <a href="forskrift/2000-06-30-707">forskrifter 30 juni 2000 nr. 707</a> (i kraft 1 juli 2000), <a href="forskrift/2001-11-21-1368">21 nov 2001 nr. 1368</a>, tidligere § 19 (i kraft 1 jan 2002), <a href="forskrift/2014-09-03-1144">3 sep 2014 nr. 1144</a>, <a href="forskrift/2020-12-21-3044">21 des 2020 nr. 3044</a> (i kraft 1 jan 2021), <a href="forskrift/2023-12-05-1964">5 des 2023 nr. 1964</a> (i kraft 1 jan 2024, tidligere § 18).</article></article><article class="legalArticle" data-lovdata-URL="SF/forskrift/1999-02-03-190/§20" data-name="§20" id="paragraf-20"><h2 class="legalArticleHeader"><span class="legalArticleValue">§ 20</span>. <span class="legalArticleTitle">Ikrafttredelse</span></h2><article class="legalP" id="paragraf-20-ledd-1">Forskriften trer i kraft 1. januar 1999.</article><article class="changesToParent">Endret ved <a href="forskrift/2001-11-21-1368">forskrifter 21 nov 2001 nr. 1368</a>, tidligere § 20 (i kraft 1 jan 2002), <a href="forskrift/2023-12-05-1964">5 des 2023 nr. 1964</a> (i kraft 1 jan 2024, tidligere § 19).</article></article></main></body></html>