<!DOCTYPE html><html lang="nb"><head><title>Forskrift om fosterhjem</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2023-10-13-1632</dd><dt class="dokid">DokumentID</dt><dd class="dokid">SF/forskrift/2023-10-13-1632</dd><dt class="ministry">Departement</dt><dd class="ministry"><ul><li>Barne- og familiedepartementet</li></ul></dd><dt class="subunit">Etat</dt><dd class="subunit"><ul><li>Barnevernsavdelingen</li></ul></dd><dt class="dateInForce">I kraft fra</dt><dd class="dateInForce">2024-01-01, 2026-07-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2024-06-21</dd><dt class="lastChangedBy">Sist endret ved</dt><dd class="lastChangedBy"><a href="forskrift/2024-06-21-1308">forskrift/2024-06-21-1308</a></dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2003-12-18-1659">forskrift/2003-12-18-1659</a></li></ul></dd><dt class="basedOn">Hjemmel</dt><dd class="basedOn"><ul><li><a href="lov/2021-06-18-97/§9-11">lov/2021-06-18-97/§9-11</a></li></ul></dd><dt class="dateOfPublication">Kunngjort</dt><dd class="dateOfPublication">2023-10-17 14:25</dd><dt class="title">Tittel</dt><dd class="title">Forskrift om fosterhjem</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Barne- og familiedepartementet 13. oktober 2023 med hjemmel i <a href="lov/2021-06-18-97/§9-11">lov 18. juni 2021 nr. 97 om barnevern (barnevernsloven) § 9-11</a>. <br /><strong>Endret</strong> ved forskrift <a href="forskrift/2024-06-21-1308">21 juni 2024 nr. 1308</a>. <br /> <strong>Endres</strong> ved <a href="forskrift/2023-10-13-1632">forskrift 13 okt 2023 nr. 1632</a> (i kraft 1 juli 2026).</dd><dt class="refid">RefID</dt><dd class="refid">forskrift/2023-10-13-1632</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om fosterhjem</a><ul class="tocSubUl"><li><a href="#kapittel-1" data-child-interval="§§ 1 – 3">Kapittel 1. Innledende bestemmelser</a><ul class="tocSubUl"><li><a href="#kapittel-1-paragraf-1">§ 1. Formål</a></li><li><a href="#kapittel-1-paragraf-2">§ 2. Virkeområde</a></li><li><a href="#kapittel-1-paragraf-3">§ 3. Samarbeid</a></li></ul></li><li><a href="#kapittel-2" data-child-interval="§§ 4 – 7">Kapittel 2. Valg og godkjenning av fosterhjem</a><ul class="tocSubUl"><li><a href="#kapittel-2-paragraf-1">§ 4. Krav til fosterforeldre</a></li><li><a href="#kapittel-2-paragraf-2">§ 5. Valg av fosterhjem til det enkelte barn</a></li><li><a href="#kapittel-2-paragraf-3">§ 6. Omsorgskommunens godkjenning av fosterhjem</a></li><li><a href="#kapittel-2-paragraf-4">§ 7. Inngåelse av fosterhjemsavtale</a></li></ul></li><li><a href="#kapittel-3" data-child-interval="§§ 8 – 12">Kapittel 3. Oppfølging av barn i fosterhjem og av fosterfamilien</a><ul class="tocSubUl"><li><a href="#kapittel-3-paragraf-1">§ 8. Oppfølging av barnet</a></li><li><a href="#kapittel-3-paragraf-2">§ 9. Oppfølging av fosterfamilien</a></li><li><a href="#kapittel-3-paragraf-3">§ 10. Oppfølgingsbesøk</a></li><li><a href="#kapittel-3-paragraf-4">§ 11. Informasjon til barnet og fosterhjemmet</a></li><li><a href="#kapittel-3-paragraf-5">§ 12. Flytting av barnet fra fosterhjemmet</a></li></ul></li><li><a href="#kapittel-4" data-child-interval="§§ 13 – 15">Kapittel 4. Fosterforeldres ansvar</a><ul class="tocSubUl"><li><a href="#kapittel-4-paragraf-1">§ 13. Omsorg for barnet</a></li><li><a href="#kapittel-4-paragraf-2">§ 14. Informasjon til barnevernstjenesten og tilgang til fosterhjemmet</a></li><li><a href="#kapittel-4-paragraf-3">§ 15. Taushetsplikt</a></li></ul></li><li><a href="#kapittel-5" data-child-interval="§§ 16 – 19">Kapittel 5. Tilsyn</a><ul class="tocSubUl"><li><a href="#kapittel-5-paragraf-1">§ 16. Tilsyn med barn i fosterhjem</a></li><li><a href="#kapittel-5-paragraf-2">§ 17. Tilsynsperson</a></li><li><a href="#kapittel-5-paragraf-3">§ 18. Utføring av tilsyn</a></li><li><a href="#kapittel-5-paragraf-4">§ 19. Rapportering</a></li></ul></li><li><a href="#kapittel-6" data-child-interval="§ 20">Kapittel 6. Ikrafttredelse</a><ul class="tocSubUl"><li><a href="#kapittel-6-paragraf-1">§ 20. Ikrafttredelse</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2023-10-13-1632" id="dokument"><h1>Forskrift om fosterhjem</h1><section class="section" data-name="kap1" id="kapittel-1" data-lovdata-URL="SF/forskrift/2023-10-13-1632/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="SF/forskrift/2023-10-13-1632/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med forskriften er å gi barn i fosterhjem et trygt og godt hjem med forsvarlig omsorg, og at barnet blir behandlet hensynsfullt og med respekt for sin integritet. Forskriften skal bidra til at hensynet til barnets beste og barns rett til å medvirke blir ivaretatt. Barnets etniske, kulturelle, språklige og religiøse bakgrunn skal hensyntas. Samiske barns særskilte rettigheter skal ivaretas</article><article class="legalP" id="kapittel-1-paragraf-1-ledd-2">Forskriften skal bidra til at fosterforeldrene settes i stand til å utøve sitt omsorgsansvar for barnet.</article></article><article class="legalArticle" data-lovdata-URL="SF/forskrift/2023-10-13-1632/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften gjelder private hjem som ivaretar omsorgen for barn på grunnlag av vedtak etter <a href="lov/2021-06-18-97">barnevernsloven</a>, jf. <a href="lov/2021-06-18-97/§9-1">barnevernsloven § 9-1</a>. Dette inkluderer ordinære fosterhjem, spesialiserte fosterhjem og hjem som tar imot barn på kort varsel som følge av en akuttsituasjon.</article><article class="legalP" id="kapittel-1-paragraf-2-ledd-2">For fosterhjem med særlige forutsetninger gjelder forskriften så langt det passer. Forskriftens <a href="forskrift/2023-10-13-1632/§6">§ 6</a> og <a href="forskrift/2023-10-13-1632/§16">§ 16</a>–§ 19 gjelder ikke for dette tiltaket.</article></article><article class="legalArticle" data-lovdata-URL="SF/forskrift/2023-10-13-1632/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Samarbeid</span></h3><article class="legalP" id="kapittel-1-paragraf-3-ledd-1">Barnevernstjenesten og fosterforeldrene skal samarbeide om å gi barnet et trygt og godt fosterhjem med forsvarlig omsorg.</article><article class="legalP" id="kapittel-1-paragraf-3-ledd-2">Fosterforeldrene skal så langt som mulig samarbeide med foreldrene og andre som skal ha samvær og kontakt med barnet. Fosterforeldrene skal også samarbeide med tjenesteytere som skal bistå barnet og fosterforeldrene. Barnevernstjenesten skal bistå fosterforeldrene i slikt samarbeid.</article></article></section><section class="section" data-name="kap2" id="kapittel-2" data-lovdata-URL="SF/forskrift/2023-10-13-1632/KAPITTEL_2"><h2>Kapittel 2. Valg og godkjenning av fosterhjem</h2><article class="legalArticle" data-lovdata-URL="SF/forskrift/2023-10-13-1632/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Krav til fosterforeldre</span></h3><article class="legalP" id="kapittel-2-paragraf-1-ledd-1">Fosterforeldre skal ha særlig evne, tid og overskudd til å gi barn et trygt og godt hjem, jf. <a href="lov/2021-06-18-97/§9-3">barnevernsloven § 9-3</a>.</article><article class="legalP" id="kapittel-2-paragraf-1-ledd-2">Fosterforeldre skal gjennomføre grunnleggende opplæring, jf. <a href="lov/2021-06-18-97/§16-3/ledd/3">barnevernsloven § 16-3</a> tredje ledd a. Opplæringen skal være i tråd med nasjonale faglige anbefalinger.</article><article class="legalP" id="kapittel-2-paragraf-1-ledd-3">Fosterforeldre skal legge frem uttømmende og utvidet politiattest, jf. <a href="lov/2021-06-18-97/§12-11/ledd/5">barnevernsloven § 12-11</a> femte ledd og <a href="forskrift/2022-12-20-2359">forskrift om politiattest etter barnevernsloven</a>.</article></article><article class="legalArticle" data-lovdata-URL="SF/forskrift/2023-10-13-1632/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Valg av fosterhjem til det enkelte barn</span></h3><article class="legalP" id="kapittel-2-paragraf-2-ledd-1">Barnevernstjenesten i omsorgskommunen skal velge et fosterhjem som er egnet til å ivareta det enkelte barns behov, jf. <a href="lov/2021-06-18-97/§9-5">barnevernsloven § 9-5</a>, og legge avgjørende vekt på hensynet til barnets beste. Barnevernstjenesten skal i sin vurdering ta hensyn til barnets etniske, kulturelle, språklige og religiøse bakgrunn. Det skal tilstrebes å velge fosterhjem i barnets nærmiljø så fremt hensynet til barnet ikke taler mot dette. Barnet skal få forståelig informasjon og gis anledning til å medvirke ved valg av fosterhjem, jf. <a href="lov/2021-06-18-97/§1-4">barnevernsloven § 1-4</a>.</article><article class="legalP" id="kapittel-2-paragraf-2-ledd-2">Fosterhjemmet skal ha de nødvendige forutsetninger for å ivareta det enkelte barns særlige behov. Når barnevernstjenesten vurderer dette, må de særlig se hen til:<ol class="defaultList" type="a"><li data-name="a." value="1"><article class="listArticle" id="kapittel-2-paragraf-2-ledd-2-punkt-1"><article class="legalP" id="kapittel-2-paragraf-2-ledd-2-punkt-1-ledd-1">Barnets omsorgs- og oppfølgingsbehov</article></article></li><li data-name="b." value="2"><article class="listArticle" id="kapittel-2-paragraf-2-ledd-2-punkt-2"><article class="legalP" id="kapittel-2-paragraf-2-ledd-2-punkt-2-ledd-1">Barnets behov for å opprettholde kontakt med familie, nettverk og nærmiljø</article></article></li><li data-name="c." value="3"><article class="listArticle" id="kapittel-2-paragraf-2-ledd-2-punkt-3"><article class="legalP" id="kapittel-2-paragraf-2-ledd-2-punkt-3-ledd-1">Formålet med fosterhjemstiltaket og forventet varighet</article></article></li><li data-name="d." value="4"><article class="listArticle" id="kapittel-2-paragraf-2-ledd-2-punkt-4"><article class="legalP" id="kapittel-2-paragraf-2-ledd-2-punkt-4-ledd-1">Fosterforeldrenes omsorgs- og samarbeidskompetanse</article></article></li><li data-name="e." value="5"><article class="listArticle" id="kapittel-2-paragraf-2-ledd-2-punkt-5"><article class="legalP" id="kapittel-2-paragraf-2-ledd-2-punkt-5-ledd-1">Fosterforeldrenes familie- og livssituasjon, herunder alder, helse, økonomi, bolig og sosialt nettverk.</article></article></li></ol></article><article class="legalP" id="kapittel-2-paragraf-2-ledd-3">Barnevernstjenesten skal innhente opplysninger om fosterforeldrenes helsetilstand.</article><article class="legalP" id="kapittel-2-paragraf-2-ledd-4">Ved valg av fosterhjem utenfor omsorgskommunen skal barnevernstjenesten undersøke om fosterhjemskommunen har informasjon om fosterhjemmet.</article><article class="legalP" id="kapittel-2-paragraf-2-ledd-5">Barnevernstjenesten skal informere barnets foreldre om mulig valg av fosterhjem. Barnets foreldre har rett til å uttale seg om valg av fosterhjem. Foreldrenes mening skal tas med i barnevernstjenestens vurdering.</article><article class="legalP" id="kapittel-2-paragraf-2-ledd-6">Barnevernstjenestens vurdering av om noen i barnets familie eller nære nettverk kan velges som fosterhjem, jf. <a href="lov/2021-06-18-97/§9-4">barnevernsloven § 9-4</a>, skal dokumenteres.</article></article><article class="legalArticle" data-lovdata-URL="SF/forskrift/2023-10-13-1632/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Omsorgskommunens godkjenning av fosterhjem</span></h3><article class="legalP" id="kapittel-2-paragraf-3-ledd-1">Barnevernstjenesten i omsorgskommunen skal godkjenne fosterhjemmet før barnet flytter inn, med mindre godkjenning ikke lar seg gjennomføre når det treffes akuttvedtak eller i en akuttsituasjon treffes vedtak om frivillig opphold i fosterhjem i familie eller nære nettverk. Fosterhjemmet skal i slike tilfeller godkjennes så snart som mulig etter at barnet har flyttet inn. Fosterhjemmet kan bare godkjennes dersom omsorgskommunen har undersøkt fosterhjemmet og funnet at fosterforeldrene oppfyller de generelle kravene i <a href="forskrift/2023-10-13-1632/§4">§ 4</a>, og at fosterhjemmet har de nødvendige forutsetninger for å ivareta barnets behov, jf. <a href="forskrift/2023-10-13-1632/§5">§ 5</a>.</article><article class="legalP" id="kapittel-2-paragraf-3-ledd-2">Ved godkjenning av fosterhjem utenfor omsorgskommunen, skal barnevernstjenesten informere fosterhjemskommunen om godkjenningen og fosterhjemsplasseringen.</article></article><article class="legalArticle" data-lovdata-URL="SF/forskrift/2023-10-13-1632/§7" data-name="§7" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Inngåelse av fosterhjemsavtale</span></h3><article class="legalP" id="kapittel-2-paragraf-4-ledd-1">Omsorgskommunen skal bruke mal for fosterhjemsavtale når det skal inngås avtale mellom fosterforeldrene og barnevernstjenesten etter vedtak om omsorgsovertakelse, jf. <a href="lov/2021-06-18-97/§9-7">barnevernsloven § 9-7</a>. Ved fosterhjemsplassering etter vedtak om hjelpetiltak, jf. <a href="lov/2021-06-18-97/§3-2">barnevernsloven § 3-2</a>, og akuttplassering etter <a href="lov/2021-06-18-97/kap4">barnevernsloven kapittel 4</a> skal malen benyttes så langt den passer.</article><article class="legalP" id="kapittel-2-paragraf-4-ledd-2">Avtalen skal om mulig inngås før barnet flytter inn i fosterhjemmet. Barnevernstjenesten og fosterforeldrene skal gjennomgå avtalen minimum en gang i året og foreta eventuelle endringer.</article></article></section><section class="section" data-name="kap3" id="kapittel-3" data-lovdata-URL="SF/forskrift/2023-10-13-1632/KAPITTEL_3"><h2>Kapittel 3. Oppfølging av barn i fosterhjem og av fosterfamilien</h2><article class="legalArticle" data-lovdata-URL="SF/forskrift/2023-10-13-1632/§8" data-name="§8" id="kapittel-3-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Oppfølging av barnet</span></h3><article class="legalP" id="kapittel-3-paragraf-1-ledd-1">Barnevernstjenesten i omsorgskommunen skal følge opp det enkelte barns situasjon i fosterhjemmet.</article><article class="legalP" id="kapittel-3-paragraf-1-ledd-2">Oppfølgingen av barnet skal være helhetlig og tilpasset barnets behov, og ta utgangspunkt i barnevernstjenestens plan for oppfølging av barnet, jf. <a href="lov/2021-06-18-97/kap8">barnevernslovens kapittel 8</a>. Barnevernstjenesten må ha regelmessig kontakt med barnet, og tett kontakt hvis barnets situasjon tilsier det. Barnet skal få medvirke ved valg av kommunikasjonsform og hyppighet i kontakt med barnevernstjenesten. Barnevernstjenesten må også ha tett kontakt med fosterhjemmet for å kunne følge opp barnet.</article><article class="legalP" id="kapittel-3-paragraf-1-ledd-3">Hvert barn i fosterhjem skal ha en kontaktperson i barnevernstjenesten. Kontaktpersonen skal aktivt arbeide for å etablere og opprettholde en god relasjon til barnet, og ha kunnskap om barnets sak.</article><article class="legalP" id="kapittel-3-paragraf-1-ledd-4">Barnevernstjenesten skal dokumentere oppfølgingen av barnet og sine vurderinger av om barnet får hjelp og omsorg.</article></article><article class="legalArticle" data-lovdata-URL="SF/forskrift/2023-10-13-1632/§9" data-name="§9" id="kapittel-3-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Oppfølging av fosterfamilien</span></h3><article class="legalP" id="kapittel-3-paragraf-2-ledd-1">Barnevernstjenesten i omsorgskommunen har ansvar for å følge opp fosterfamilien, så lenge barnet er i fosterhjemmet, jf. <a href="lov/2021-06-18-97/§9-6/ledd/2">barnevernsloven § 9-6</a> annet ledd.</article><article class="legalP" id="kapittel-3-paragraf-2-ledd-2">Barnevernstjenestens oppfølging av fosterfamilien skal være helhetlig og tilpasset fosterfamiliens behov. Barnevernstjenesten må jevnlig vurdere behovene for økonomiske, praktiske og faglige virkemidler. Barnevernstjenesten skal gi nødvendig råd, veiledning og støtte til fosterforeldrene og fosterforeldrenes egne barn.</article><article class="legalP" id="kapittel-3-paragraf-2-ledd-3">Barnevernstjenesten skal lage en plan for oppfølging av fosterfamilien. Planen skal endres ved behov, i samarbeid med fosterforeldrene.</article><article class="legalP" id="kapittel-3-paragraf-2-ledd-4">Barne-, ungdoms- og familieetaten har ansvar for å følge opp fosterfamilier som etaten har ansvar for etter <a href="lov/2021-06-18-97/§16-3/ledd/2/bokstav/a">barnevernsloven § 16-3</a> annet ledd bokstav a og <a href="lov/2021-06-18-97/§16-3/ledd/2/bokstav/c">c</a>, jf. <a href="lov/2021-06-18-97/§9-6/ledd/2/setning/2">barnevernsloven § 9-6</a> annet ledd annet punktum. Barne-, ungdoms- og familieetaten må gi nødvendig informasjon til omsorgskommunen, som har ansvaret for å følge opp barnet, jf. <a href="forskrift/2023-10-13-1632/§8">§ 8</a>.</article></article><article class="legalArticle" data-lovdata-URL="SF/forskrift/2023-10-13-1632/§10" data-name="§10" id="kapittel-3-paragraf-3"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Oppfølgingsbesøk</span></h3><article class="legalP" id="kapittel-3-paragraf-3-ledd-1">Barnevernstjenesten i omsorgskommunen skal besøke fosterhjemmet så ofte som nødvendig for å kunne ivareta sitt ansvar etter <a href="forskrift/2023-10-13-1632/§8">§ 8</a> og <a href="forskrift/2023-10-13-1632/§9">§ 9</a>, men minimum fire ganger i året. Oppfølgingsbesøkene skal skje ved stedlige besøk.</article><article class="legalP" id="kapittel-3-paragraf-3-ledd-2">Barnevernstjenesten skal legge til rette for at barnet fritt kan uttale seg om alle sider ved oppholdet i fosterhjemmet, også uten fosterforeldrene tilstede, og gi barnet informasjon om hvordan opplysninger fra barnet kan bli benyttet. Barnevernstjenesten skal tilstrebe at samisktalende barn får snakke samisk i møte med den som gjennomfører oppfølgingsbesøk.</article><article class="legalP" id="kapittel-3-paragraf-3-ledd-3">Dersom barnevernstjenesten vurderer forholdene i fosterhjemmet som gode, og barnet har bodd i fosterhjemmet i mer enn to år, kan barnevernstjenesten vedta å redusere antall besøk til minimum to ganger i året. Barnevernstjenesten skal legge til rette for at barnet og fosterforeldrene får gitt uttrykk for sine meninger, før antall besøk reduseres.</article><article class="legalP" id="kapittel-3-paragraf-3-ledd-4">Bestemmelsen gjelder tilsvarende for Barne-, ungdoms- og familieetaten for å ivareta sitt ansvar etter <a href="forskrift/2023-10-13-1632/§9/ledd/4">§ 9</a> fjerde ledd.</article><article class="legalP" id="kapittel-3-paragraf-3-ledd-5">Når det som følge av et høyt antall ankomster til Norge av personer fordrevet fra Ukraina er nødvendig for at barnevernstjenesten skal kunne prioritere sine oppgaver på en formålstjenlig og forsvarlig måte, kan antall oppfølgingsbesøk jf. første og tredje ledd, reduseres til minimum to ganger i året selv om barnet har vært plassert i fosterhjemmet i mindre enn to år. Det er en forutsetning at barnevernstjenesten vurderer forholdene i fosterhjemmet som gode. Barnevernstjenesten skal orientere statsforvalteren når unntaksadgangen benyttes.</article><article class="changesToParent"><strong>Endres</strong> ved <a href="forskrift/2023-10-13-1632">forskrift 13 okt 2023 nr. 1632</a> (i kraft 1 juli 2026, femte ledd oppheves, se § 20 tredje ledd).</article></article><article class="legalArticle" data-lovdata-URL="SF/forskrift/2023-10-13-1632/§11" data-name="§11" id="kapittel-3-paragraf-4"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Informasjon til barnet og fosterhjemmet</span></h3><article class="legalP" id="kapittel-3-paragraf-4-ledd-1">Barnevernstjenesten i omsorgskommunen skal gi barnet tilpasset informasjon om hva det vil si å bo i fosterhjem, og om bakgrunnen for at barnet bor i fosterhjem. Barnevernstjenesten skal avklare med fosterforeldrene hvordan barnet skal bli informert.</article><article class="legalP" id="kapittel-3-paragraf-4-ledd-2">Barnevernstjenesten skal gi fosterforeldrene de opplysninger som er nødvendig for at fosterforeldrene skal kunne ivareta omsorgen for barnet. Barnevernstjenesten skal ved behov gi opplysninger skriftlig.</article><article class="legalP" id="kapittel-3-paragraf-4-ledd-3">Barnevernstjenesten skal gi nødvendige opplysninger til barnehage, skole og andre instanser fosterforeldrene skal samarbeide med. Barnevernstjenesten skal orientere fosterforeldrene om at slike opplysninger er gitt og til hvem. Etter avtale med barnevernstjenesten kan fosterforeldrene formidle denne informasjonen.</article><article class="legalP" id="kapittel-3-paragraf-4-ledd-4">Barnevernstjenesten skal avklare hvilke opplysninger om barnet som kan gis til fosterforeldrenes egne barn, familie og øvrig nettverk.</article></article><article class="legalArticle" data-lovdata-URL="SF/forskrift/2023-10-13-1632/§12" data-name="§12" id="kapittel-3-paragraf-5"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Flytting av barnet fra fosterhjemmet</span></h3><article class="legalP" id="kapittel-3-paragraf-5-ledd-1">Barnevernstjenesten i omsorgskommunen skal informere fosterforeldrene så tidlig som mulig dersom den vurderer det som aktuelt å flytte barnet ut av fosterhjemmet.</article><article class="legalP" id="kapittel-3-paragraf-5-ledd-2">Barneverns- og helsenemnda kan gi fosterforeldrene adgang til å klage på vedtak om flytting etter <a href="lov/2021-06-18-97/§5-5">barnevernsloven § 5-5</a>, jf. <a href="lov/2021-06-18-97/§9-8/ledd/2">barnevernsloven § 9-8</a> annet ledd. Ved vurderingen skal nemnda blant annet legge vekt på tilknytningen mellom barnet og fosterforeldrene, hvor lenge barnet har bodd i fosterhjemmet og årsak til flyttingen.</article></article></section><section class="section" data-name="kap4" id="kapittel-4" data-lovdata-URL="SF/forskrift/2023-10-13-1632/KAPITTEL_4"><h2>Kapittel 4. Fosterforeldres ansvar</h2><article class="legalArticle" data-lovdata-URL="SF/forskrift/2023-10-13-1632/§13" data-name="§13" id="kapittel-4-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Omsorg for barnet</span></h3><article class="legalP" id="kapittel-4-paragraf-1-ledd-1">Fosterforeldrene utøver omsorgen for barnet på vegne av barnevernstjenesten etter vedtak fra barnevernstjenesten eller barneverns- og helsenemnda, eller på vegne av foreldrene etter vedtak fra barnevernstjenesten om frivillig opphold i fosterhjem. Omsorgen skal være forsvarlig og utøves innenfor de rammene barnevernstjenesten fastsetter, jf. <a href="lov/2021-06-18-97/§5-4">barnevernsloven § 5-4</a>, og i samarbeid med foreldrene dersom oppholdet er frivillig.</article><article class="legalP" id="kapittel-4-paragraf-1-ledd-2">Ved tvil om hvem som skal ta en avgjørelse som gjelder barnet, skal spørsmålet tas opp med barnevernstjenesten.</article><article class="legalP" id="kapittel-4-paragraf-1-ledd-3">Fosterforeldrene skal legge til rette for at barnet får medvirke i alle forhold som vedrører barnet i fosterhjemmet i henhold til <a href="lov/2021-06-18-97/§1-4">barnevernsloven § 1-4</a>. Fosterforeldrene skal høre hva barnet har å si, og legge vekt på barnets synspunkter i samsvar med dets alder og modenhet. Barnet skal få tilstrekkelig og tilpasset informasjon og har rett til fritt å gi uttrykk for sine meninger. Barnet skal selv kunne bestemme i personlige spørsmål så langt det er mulig, jf. <a href="lov/2021-06-18-97/§9-2">barnevernsloven § 9-2</a>.</article></article><article class="legalArticle" data-lovdata-URL="SF/forskrift/2023-10-13-1632/§14" data-name="§14" id="kapittel-4-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Informasjon til barnevernstjenesten og tilgang til fosterhjemmet</span></h3><article class="legalP" id="kapittel-4-paragraf-2-ledd-1">Dersom det inntreffer forhold ved barnet i fosterhjemmet eller i fosterhjemmet for øvrig som barnevernstjenesten bør kjenne til, skal fosterforeldrene så snart som mulig informere barnevernstjenesten. Dette innebærer blant annet at fosterforeldrene skal holde barnevernstjenesten orientert om barnets helse og behov for helsehjelp. Det samme gjelder forhold knyttet til barnets familie og nettverk.</article><article class="legalP" id="kapittel-4-paragraf-2-ledd-2">Fosterforeldrene kan for kortere perioder la barnet være hos personer de har tillit til, og barnet kan delta på kortere turer og lignende med slike personer. Feriereiser, barnepass eller lignende utover dette må avklares med barnevernstjenesten. Fosterforeldrene skal informere barnevernstjenesten i god tid dersom de skal flytte til nytt bosted.</article><article class="legalP" id="kapittel-4-paragraf-2-ledd-3">Fosterforeldrene skal så tidlig som mulig informere barnevernstjenesten ved samlivsbrudd, og samarbeide med barnevernstjenesten for å ivareta barnet. Barnevernstjenesten må samtidig vurdere om barnet kan fortsette å bo hos en eller begge fosterforeldre, og eventuelt kontakten barnet skal ha med fosterforeldrene.</article><article class="legalP" id="kapittel-4-paragraf-2-ledd-4">Fosterforeldrene skal gi barnevernstjenesten og barnets tilsynsperson adgang til hjemmet og til de opplysninger som er nødvendige for å kunne følge opp barnet og fosterfamilien, og føre tilsyn med barnet.</article></article><article class="legalArticle" data-lovdata-URL="SF/forskrift/2023-10-13-1632/§15" data-name="§15" id="kapittel-4-paragraf-3"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Taushetsplikt</span></h3><article class="legalP" id="kapittel-4-paragraf-3-ledd-1">Fosterforeldre har taushetsplikt om de forhold de får kjennskap til om barnet og barnets familie, jf. <a href="lov/2021-06-18-97/§13-1/ledd/1">barnevernsloven § 13-1</a> første og <a href="lov/2021-06-18-97/§13-1/ledd/2">annet ledd</a>. Taushetsplikten gjelder også etter at barnet har flyttet fra fosterhjemmet.</article><article class="legalP" id="kapittel-4-paragraf-3-ledd-2">Fosterforeldre kan gi opplysninger til barnehage, skole, andre offentlige instanser og helsepersonell når det er nødvendig for at fosterforeldrene skal kunne utøve omsorgen for barnet i det daglige.</article><article class="legalP" id="kapittel-4-paragraf-3-ledd-3">Barnevernstjenesten må avklare hvilke opplysninger om barnet som uten hinder av taushetsplikten kan gis til fosterforeldrenes familie og øvrig nettverk. Ved frivillige opphold må det i tillegg avklares med barnets foreldre hvilke opplysninger som kan gis.</article></article></section><section class="section" data-name="kap5" id="kapittel-5" data-lovdata-URL="SF/forskrift/2023-10-13-1632/KAPITTEL_5"><h2>Kapittel 5. Tilsyn</h2><article class="legalArticle" data-lovdata-URL="SF/forskrift/2023-10-13-1632/§16" data-name="§16" id="kapittel-5-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Tilsyn med barn i fosterhjem</span></h3><article class="legalP" id="kapittel-5-paragraf-1-ledd-1">Fosterhjemskommunen skal føre tilsyn med at barnet får forsvarlig omsorg, og at forutsetningene i vedtaket følges opp. Dette omfatter også tilsyn med at barnets etniske, kulturelle, språklige og religiøse bakgrunn ivaretas på en hensiktsmessig måte, herunder samiske barns særskilte rettigheter.</article><article class="legalP" id="kapittel-5-paragraf-1-ledd-2">Fosterhjemskommunen skal føre tilsyn med barn i fosterhjem fra barnet flytter inn i fosterhjemmet, og frem til barnet fyller 18 år. Det skal gå klart frem av fosterhjemskommunens delegasjonsreglement hvilken instans i kommunen som skal føre tilsynet.</article><article class="legalP" id="kapittel-5-paragraf-1-ledd-3">Fosterhjemskommunen og omsorgskommunen kan skriftlig avtale at omsorgskommunen skal føre tilsyn.</article><article class="legalP" id="kapittel-5-paragraf-1-ledd-4">Omsorgskommunen skal ved godkjenning av fosterhjemmet, orientere både barnet og fosterforeldrene om fosterhjemskommunens ansvar for tilsynet og hvem som skal føre tilsyn. Barnet skal informeres om at det når som helst kan ta opp problemer i fosterhjemmet eller i forholdet til barnevernstjenesten. Barnets foreldre må også få slik informasjon. Dersom det ikke er hensyn som taler mot det, bør foreldrene få informasjon om hvem som skal føre tilsyn.</article></article><article class="legalArticle" data-lovdata-URL="SF/forskrift/2023-10-13-1632/§17" data-name="§17" id="kapittel-5-paragraf-2"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Tilsynsperson</span></h3><article class="legalP" id="kapittel-5-paragraf-2-ledd-1">Fosterhjemskommunen skal gi tilsynsoppgaver til personer som er egnet til å utføre oppgaven. Det skal legges vekt på om tilsynspersonen kan ivareta oppgaven over tid. Tilsynspersonen skal ha en tilstrekkelig uavhengig funksjon overfor barnevernstjenesten og fosterforeldrene. Der hensynet til barnet ikke taler mot det, skal det tilstrebes at tilsynspersonen har samme kulturelle eller språklige tilhørighet som barnet, eller har kompetanse i barnets kulturelle eller språklige bakgrunn.</article><article class="legalP" id="kapittel-5-paragraf-2-ledd-2">Fosterhjemskommunen skal gi tilsynspersonen nødvendig opplæring og veiledning. Opplæringen skal blant annet omfatte rammene for barnevernstjenestens ansvar for barnet, tilsynsfunksjonen, samtaler med barn, kunnskap om omsorgssvikt, rapportskriving og barnets rettigheter.</article></article><article class="legalArticle" data-lovdata-URL="SF/forskrift/2023-10-13-1632/§18" data-name="§18" id="kapittel-5-paragraf-3"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Utføring av tilsyn</span></h3><article class="legalP" id="kapittel-5-paragraf-3-ledd-1">Tilsynspersonen skal føre tilsyn med barnets situasjon i fosterhjemmet, jf. <a href="forskrift/2023-10-13-1632/§16">§ 16</a>, og skal ha tilgang til fosterhjemmet så ofte som nødvendig.</article><article class="legalP" id="kapittel-5-paragraf-3-ledd-2">Tilsynspersonen skal ta kontakt med barnet. Barn som er i stand til å danne seg egne meninger skal fritt kunne gi uttrykk for sitt syn på forholdene i fosterhjemmet. Tilsynspersonen skal legge til rette for samtale med barnet uten at fosterforeldrene er til stede. Barnet skal gis informasjon om videre oppfølging og om hvordan opplysninger fra barnet kan bli benyttet.</article><article class="legalP" id="kapittel-5-paragraf-3-ledd-3">Tilsynspersonen skal føre tilsyn med barnet så ofte som nødvendig, og minimum fire ganger i året. Tilsyn skal skje ved stedlige besøk. Er forholdene i fosterhjemmet gode, og barnet samtykker, kan fosterhjemskommunen vedta å redusere tilsynet til minimum to ganger i året for barn som er fylt 15 år og som har bodd i fosterhjemmet i mer enn to år. Barnevernstjenesten i omsorgskommunen skal samtykke til redusering av antall tilsyn.</article><article class="legalP" id="kapittel-5-paragraf-3-ledd-4">Når det som følge av et høyt antall ankomster til Norge av personer fordrevet fra Ukraina er nødvendig for at fosterhjemskommunen skal kunne prioritere sine oppgaver etter <a href="lov/2021-06-18-97">barnevernsloven</a> på en formålstjenlig og forsvarlig måte, kan antall tilsynsbesøk jf. første og tredje ledd, reduseres til minimum to ganger i året selv om barnet har bodd i fosterhjemmet i mindre enn to år og barnet er under 15 år. Det er en forutsetning at fosterhjemskommunen vurderer forholdene i fosterhjemmet som gode og at barnevernstjenesten i omsorgskommunen samtykker. Barn som er fylt 15 år må samtykke. Fosterhjemskommunen skal orientere statsforvalteren når unntaksadgangen benyttes.</article><article class="changesToParent"><strong>Endres</strong> ved <a href="forskrift/2023-10-13-1632">forskrift 13 okt 2023 nr. 1632</a> (i kraft 1 juli 2026, fjerde ledd oppheves, se § 20 tredje ledd).</article></article><article class="legalArticle" data-lovdata-URL="SF/forskrift/2023-10-13-1632/§19" data-name="§19" id="kapittel-5-paragraf-4"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Rapportering</span></h3><article class="legalP" id="kapittel-5-paragraf-4-ledd-1">Tilsynspersonen skal utarbeide rapport etter hvert tilsyn. Rapporten skal gi en vurdering av barnets situasjon i fosterhjemmet, og skal omtale<ol class="defaultList" type="a"><li data-name="a." value="1"><article class="listArticle" id="kapittel-5-paragraf-4-ledd-1-punkt-1"><article class="legalP" id="kapittel-5-paragraf-4-ledd-1-punkt-1-ledd-1">hva vurderingene av barnets situasjon bygger på</article></article></li><li data-name="b." value="2"><article class="listArticle" id="kapittel-5-paragraf-4-ledd-1-punkt-2"><article class="legalP" id="kapittel-5-paragraf-4-ledd-1-punkt-2-ledd-1">hvordan barnet er gitt mulighet til å uttrykke sine synspunkter, om det har vært samtaler med barnet og innholdet i disse</article></article></li><li data-name="c." value="3"><article class="listArticle" id="kapittel-5-paragraf-4-ledd-1-punkt-3"><article class="legalP" id="kapittel-5-paragraf-4-ledd-1-punkt-3-ledd-1">om det bør innhentes ytterligere informasjon fra miljøer som barnet er i.</article></article></li></ol></article><article class="legalP" id="kapittel-5-paragraf-4-ledd-2">Rapporten sendes umiddelbart til fosterhjemskommunen som kontrollerer at rapporten gir tilstrekkelig informasjon til at formålet med tilsynet må anses ivaretatt. Dersom tilsynspersonen vurderer at det er alvorlige mangler ved barnets omsorgssituasjon i fosterhjemmet skal rapporten samtidig sendes i kopi til barnevernstjenesten i omsorgskommunen. Har rapporten mangler, skal tilsynspersonen skrive tilleggsrapport, og om nødvendig foreta supplerende vurderinger. Fosterhjemskommunen videresender godkjent rapport til barnevernstjenesten i omsorgskommunen, og kopi til barnevernstjenesten i fosterhjemskommunen og til Bufetat ved tilsyn med barn i fosterhjem som etaten tilbyr. Når rapporten viser alvorlige mangler i barnets omsorgssituasjon, skal fosterhjemskommunen sende kopi av rapporten til statsforvalter.</article><article class="legalP" id="kapittel-5-paragraf-4-ledd-3">Barnevernstjenesten i omsorgskommunen skal følge opp rapporten, og umiddelbart følge opp forhold som gir grunn til bekymring. Fosterhjemskommunen skal ved etterfølgende tilsyn kontrollere at forholdene er fulgt opp.</article></article></section><section class="section" data-name="kap6" id="kapittel-6" data-lovdata-URL="SF/forskrift/2023-10-13-1632/KAPITTEL_6"><h2>Kapittel 6. Ikrafttredelse</h2><article class="legalArticle" data-lovdata-URL="SF/forskrift/2023-10-13-1632/§20" data-name="§20" id="kapittel-6-paragraf-1"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Ikrafttredelse</span></h3><article class="legalP" id="kapittel-6-paragraf-1-ledd-1">Denne forskriften trer i kraft 1. januar 2024.</article><article class="legalP" id="kapittel-6-paragraf-1-ledd-2">Fra samme tidspunkt oppheves <a href="forskrift/2003-12-18-1659">forskrift 18. desember 2003 nr. 1659 om fosterhjem</a>.</article><article class="legalP" id="kapittel-6-paragraf-1-ledd-3"><a href="forskrift/2003-12-18-1659/§10/ledd/5">§ 10</a> femte ledd og <a href="forskrift/2023-10-13-1632/§18/ledd/4">§ 18</a> fjerde ledd oppheves 1. juli 2026.</article><article class="changesToParent">Endret ved forskrift <a href="forskrift/2024-06-21-1308">21 juni 2024 nr. 1308</a>.</article></article></section></main></body></html>