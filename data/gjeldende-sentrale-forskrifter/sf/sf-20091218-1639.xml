<!DOCTYPE html><html lang="no"><head><title>Forskrift om behandling av helseopplysninger i Egenandelsregisteret (egenandelsregisterforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2009-12-18-1639</dd><dt class="dokid">DokumentID</dt><dd class="dokid">SF/forskrift/2009-12-18-1639</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="subunit">Etat</dt><dd class="subunit"><ul><li>Kommunetjenesteavd.</li></ul></dd><dt class="publishedIn">Publisert i</dt><dd class="publishedIn">I 2009 hefte 14</dd><dt class="dateInForce">I kraft fra</dt><dd class="dateInForce">2010-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2021-01-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2020-12-18-2862">forskrift/2020-12-18-2862</a> fra 2021-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/2014-06-20-42/§11">lov/2014-06-20-42/§11</a></li><li><a href="lov/2014-06-20-42/§14">lov/2014-06-20-42/§14</a></li><li><a href="lov/1999-07-02-64/§37">lov/1999-07-02-64/§37</a></li></ul></dd><dt class="dateOfPublication">Kunngjort</dt><dd class="dateOfPublication">2009-12-22 14:40</dd><dt class="titleShort">Korttittel</dt><dd class="titleShort">Egenandelsregisterforskriften</dd><dt class="title">Tittel</dt><dd class="title">Forskrift om behandling av helseopplysninger i Egenandelsregisteret (egenandelsregisterforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 18. desember 2009 med hjemmel i <a href="lov/2001-05-18-24">lov 18. mai 2001 nr. 24</a> om helseregistre og behandling av helseopplysninger (helseregisterloven) <a href="lov/2001-05-18-24/§3">§ 3</a> tredje ledd, <a href="lov/2001-05-18-24/§6c">§ 6c</a> første ledd nr. 1, <a href="lov/2001-05-18-24/§9">§ 9</a> andre ledd, <a href="lov/2001-05-18-24/§16">§ 16</a> fjerde ledd, <a href="lov/2001-05-18-24/§17">§ 17</a> tredje ledd, <a href="lov/2001-05-18-24/§22">§ 22</a> femte ledd og <a href="lov/2001-05-18-24/§34">§ 34</a> første og femte ledd. Fremmet av Helse- og omsorgsdepartementet. <br /> <strong>Tilføyd hjemmel:</strong> <a href="lov/2014-06-20-42">Lov 20. juni 2014 nr. 42</a> om behandling av helseopplysninger ved ytelse av helsehjelp (pasientjournalloven) <a href="lov/2014-06-20-42/§11">§ 11</a> og <a href="lov/2014-06-20-42/§14">§ 14</a> og <a href="lov/1999-07-02-64">lov 2. juli 1999 nr. 64</a> om helsepersonell m.v. (helsepersonelloven) <a href="lov/1999-07-02-64/§37">§ 37</a>. <br /> <strong>Endret</strong> ved <a href="forskrift/2016-10-28-1261">forskrifter 28 okt 2016 nr. 1261</a>, <a href="forskrift/2018-06-15-876">15 juni 2018 nr. 876</a>, <a href="forskrift/2019-03-01-169">1 mars 2019 nr. 169</a>, <a href="forskrift/2020-12-18-2862">18 des 2020 nr. 2862</a> (i kraft 1 jan 2021).</dd><dt class="refid">RefID</dt><dd class="refid">forskrift/2009-12-18-1639</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om behandling av helseopplysninger i Egenandelsregisteret (egenandelsregisterforskriften)</a><ul class="tocSubUl"><li><a href="#kapittel-1" data-child-interval="§§ 1 – 6">Kapittel 1. Generelle bestemmelser</a><ul class="tocSubUl"><li><a href="#kapittel-1-paragraf-1">§ 1. Etablering av Egenandelsregisteret</a></li><li><a href="#kapittel-1-paragraf-2">§ 2. Formålet med Egenandelsregisteret</a></li><li><a href="#kapittel-1-paragraf-3">§ 3. Forbud mot bruk</a></li><li><a href="#kapittel-1-paragraf-4">§ 4. Dataansvarlig og databehandler</a></li><li><a href="#kapittel-1-paragraf-5">§ 5. Opplysninger i Egenandelsregisteret</a></li><li><a href="#kapittel-1-paragraf-6">§ 6. Reservasjonsrett</a></li></ul></li><li><a href="#kapittel-2" data-child-interval="§§ 7 – 11">Kapittel 2. Innsending og behandling av opplysninger i Egenandelsregisteret, kvalitetskontroll mv.</a><ul class="tocSubUl"><li><a href="#kapittel-2-paragraf-1">§ 7. Plikt til å sende inn opplysninger til Egenandelsregisteret</a></li><li><a href="#kapittel-2-paragraf-2">§ 7a. (Opphevet)</a></li><li><a href="#kapittel-2-paragraf-3">§ 8. Frist for å sende inn opplysninger til Egenandelsregisteret</a></li><li><a href="#kapittel-2-paragraf-4">§ 9. Annen innsending av opplysninger til Egenandelsregisteret</a></li><li><a href="#kapittel-2-paragraf-5">§ 10. Mottakers ansvar for kvalitetskontroll</a></li><li><a href="#kapittel-2-paragraf-6">§ 11. Tilgjengeliggjøring av opplysninger fra Egenandelsregisteret</a></li></ul></li><li><a href="#kapittel-3" data-child-interval="§§ 12 – 16">Kapittel 3. Taushetsplikt, informasjonssikkerhet, internkontroll, lagring og sletting av opplysninger</a><ul class="tocSubUl"><li><a href="#kapittel-3-paragraf-1">§ 12. Taushetsplikt</a></li><li><a href="#kapittel-3-paragraf-2">§ 13. Informasjonssikkerhet</a></li><li><a href="#kapittel-3-paragraf-3">§ 14. Plikt til internkontroll</a></li><li><a href="#kapittel-3-paragraf-4">§ 15. Internkontrollens innhold</a></li><li><a href="#kapittel-3-paragraf-5">§ 16. Lagring og sletting av opplysninger</a></li></ul></li><li><a href="#kapittel-4" data-child-interval="§§ 17 – 18">Kapittel 4. Avsluttende bestemmelser</a><ul class="tocSubUl"><li><a href="#kapittel-4-paragraf-1">§ 17. (Opphevet)</a></li><li><a href="#kapittel-4-paragraf-2">§ 18. Ikrafttredelse</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2009-12-18-1639" id="dokument"><h1>Forskrift om behandling av helseopplysninger i Egenandelsregisteret (egenandelsregisterforskriften)</h1><section class="section" data-name="kap1" id="kapittel-1" data-lovdata-URL="SF/forskrift/2009-12-18-1639/KAPITTEL_1"><h2>Kapittel 1. Generelle bestemmelser</h2><article class="legalArticle" data-lovdata-URL="SF/forskrift/2009-12-18-1639/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Etablering av Egenandelsregisteret</span></h3><article class="legalP" id="kapittel-1-paragraf-1-ledd-1">Denne forskriften etablerer Egenandelsregisteret. Forskriften gir regler om innsamling og øvrig behandling av helseopplysninger i registeret.</article></article><article class="legalArticle" data-lovdata-URL="SF/forskrift/2009-12-18-1639/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Formålet med Egenandelsregisteret</span></h3><article class="legalP" id="kapittel-1-paragraf-2-ledd-1">Formålet med Egenandelsregisteret er å sikre en god og effektiv behandling av saker om frikort og refusjon av betalte egenandeler, jf. <a href="lov/1999-07-02-61/§5-5">spesialisthelsetjenesteloven § 5-5</a> og <a href="lov/1997-02-28-19/kap5">folketrygdloven kapittel 5</a>. Opplysninger i registeret kan brukes som grunnlag for utarbeidelse av statistikk og til forskning som har hjemmel i lov.</article></article><article class="legalArticle" data-lovdata-URL="SF/forskrift/2009-12-18-1639/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Forbud mot bruk</span></h3><article class="legalP" id="kapittel-1-paragraf-3-ledd-1">Helseopplysninger i Egenandelsregisteret kan ikke brukes til andre formål enn det som følger av <a href="forskrift/2009-12-18-1639/§2">§ 2</a>.</article></article><article class="legalArticle" data-lovdata-URL="SF/forskrift/2009-12-18-1639/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Dataansvarlig og databehandler</span></h3><article class="legalP" id="kapittel-1-paragraf-4-ledd-1">Helsedirektoratet er dataansvarlig for innsamling og øvrig behandling av helseopplysninger i Egenandelsregisteret.</article><article class="legalP" id="kapittel-1-paragraf-4-ledd-2">Helsedirektoratet kan inngå avtale med en databehandler om behandling av opplysningene, jf. personvernforordningen artikkel 28.</article><article class="changesToParent">Endret ved <a href="forskrift/2016-10-28-1261">forskrifter 28 okt 2016 nr. 1261</a> (i kraft 1 jan 2017), <a href="forskrift/2018-06-15-876">15 juni 2018 nr. 876</a> (i kraft 20 juli 2018).</article></article><article class="legalArticle" data-lovdata-URL="SF/forskrift/2009-12-18-1639/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Opplysninger i Egenandelsregisteret</span></h3><article class="legalP" id="kapittel-1-paragraf-5-ledd-1">Egenandelsregisteret kan uten samtykke fra den registrerte inneholde følgende opplysninger knyttet til personer som mottar helsetjenester som er omtalt i <a href="lov/1997-02-28-19/§5-3">folketrygdloven § 5-3</a>:<ol class="defaultList" type="1"><li data-name="1." value="1"><article class="listArticle" id="kapittel-1-paragraf-5-ledd-1-punkt-1"><article class="legalP" id="kapittel-1-paragraf-5-ledd-1-punkt-1-ledd-1">Fødselsnummer og eventuelt navn, eller annen sikker identifikasjon, adresse og bostedskommune.</article></article></li><li data-name="2." value="2"><article class="listArticle" id="kapittel-1-paragraf-5-ledd-1-punkt-2"><article class="legalP" id="kapittel-1-paragraf-5-ledd-1-punkt-2-ledd-1">Tjenesteyters navn, praksistype, organisasjonsnummer og kommunenummer eller annen sikker identifikasjon av tjenesteyter.</article></article></li><li data-name="3." value="3"><article class="listArticle" id="kapittel-1-paragraf-5-ledd-1-punkt-3"><article class="legalP" id="kapittel-1-paragraf-5-ledd-1-punkt-3-ledd-1">Tjenestetidspunkt og eventuelt vedtaksdato.</article></article></li><li data-name="4." value="4"><article class="listArticle" id="kapittel-1-paragraf-5-ledd-1-punkt-4"><article class="legalP" id="kapittel-1-paragraf-5-ledd-1-punkt-4-ledd-1">Egenandelsbeløp. Dersom egenandelen er en utestående fordring, kan dette registreres ved en merknad, jf. <a href="forskrift/2009-12-18-1639/§7">§ 7</a> første ledd andre punktum.</article></article></li><li data-name="5." value="5"><article class="listArticle" id="kapittel-1-paragraf-5-ledd-1-punkt-5"><article class="legalP" id="kapittel-1-paragraf-5-ledd-1-punkt-5-ledd-1">Egenandelstakst. Takst som kan referere til en bestemt type behandling pasienten har mottatt, kan ikke registreres.</article></article></li><li data-name="6." value="6"><article class="listArticle" id="kapittel-1-paragraf-5-ledd-1-punkt-6"><article class="legalP" id="kapittel-1-paragraf-5-ledd-1-punkt-6-ledd-1">Om brukeren har frikort.</article></article></li><li data-name="7." value="7"><article class="listArticle" id="kapittel-1-paragraf-5-ledd-1-punkt-7"><article class="legalP" id="kapittel-1-paragraf-5-ledd-1-punkt-7-ledd-1">At brukeren ikke har betalt egenandel på grunn av annen fritaksgrunn enn frikort.</article></article></li><li data-name="8." value="8"><article class="listArticle" id="kapittel-1-paragraf-5-ledd-1-punkt-8"><article class="legalP" id="kapittel-1-paragraf-5-ledd-1-punkt-8-ledd-1">At brukeren har reservert seg.</article></article></li></ol></article><article class="legalP" id="kapittel-1-paragraf-5-ledd-2">Opplysninger om fritaksgrunn, jf. første ledd nr. 7, kan ikke registreres. Opplysninger om at en tjenestemottaker mottar minstepensjon, kan likevel registreres.</article><article class="legalP" id="kapittel-1-paragraf-5-ledd-3">Opplysninger som nevnt i første og andre ledd kan bare behandles i den grad det er nødvendig og relevant for å nå formålet med Egenandelsregisteret.</article></article><article class="legalArticle" data-lovdata-URL="SF/forskrift/2009-12-18-1639/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Reservasjonsrett</span></h3><article class="legalP" id="kapittel-1-paragraf-6-ledd-1">Den registrerte kan reservere seg mot at opplysninger etter <a href="forskrift/2009-12-18-1639/§5">§ 5</a> første ledd nr. 2–7 automatisk blir registrert i Egenandelsregisteret, og mot tilgjengeliggjøring av opplysninger om den registrerte skal betale egenandel.</article><article class="changesToParent">Endret ved <a href="forskrift/2018-06-15-876">forskrift 15 juni 2018 nr. 876</a> (i kraft 20 juli 2018).</article></article></section><section class="section" data-name="kap2" id="kapittel-2" data-lovdata-URL="SF/forskrift/2009-12-18-1639/KAPITTEL_2"><h2>Kapittel 2. Innsending og behandling av opplysninger i Egenandelsregisteret, kvalitetskontroll mv.</h2><article class="legalArticle" data-lovdata-URL="SF/forskrift/2009-12-18-1639/§7" data-name="§7" id="kapittel-2-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Plikt til å sende inn opplysninger til Egenandelsregisteret</span></h3><article class="legalP" id="kapittel-2-paragraf-1-ledd-1">Apotek, bandasjist, behandlere, helseforetak og andre tjenesteytere og virksomheter som kan innkreve egenandeler som inngår i egenandelstaket, skal, uten hinder av taushetsplikt, sende inn opplysninger som nevnt i <a href="forskrift/2009-12-18-1639/§5">§ 5</a> første ledd til Helsedirektoratet, i det format Helsedirektoratet fastsetter. Opplysningene skal sendes inn digitalt. Merknad om at en egenandel er en utestående fordring kan bare sendes inn dersom innsender har etablert et system for innsending av ny melding når egenandelen er betalt.</article><article class="legalP" id="kapittel-2-paragraf-1-ledd-2">Plikten etter første ledd første punktum gjelder også for Helseforetakenes senter for pasientreiser (ANS), som dataansvarlig for Enkeltoppgjørsregisteret og Direkteoppgjørsregisteret, jf. <a href="forskrift/2016-06-03-573/§1">syketransportregisterforskriften § 1</a> og <a href="forskrift/2016-06-03-573/§5">§ 5</a>.</article><article class="legalP" id="kapittel-2-paragraf-1-ledd-3">Dersom den registrerte har reservert seg i medhold av <a href="forskrift/2009-12-18-1639/§6">§ 6</a> skal det ikke skje noen automatisk registrering av opplysninger om betalte egenandeler etter innrapportering av opplysninger etter første og andre ledd.</article><article class="changesToParent">Endret ved <a href="forskrift/2016-10-28-1261">forskrifter 28 okt 2016 nr. 1261</a> (i kraft 1 jan 2017), <a href="forskrift/2018-06-15-876">15 juni 2018 nr. 876</a> (i kraft 20 juli 2018), <a href="forskrift/2020-12-18-2862">18 des 2020 nr. 2862</a> (i kraft 1 jan 2021).</article></article><article class="legalArticle" data-lovdata-URL="SF/forskrift/2009-12-18-1639/§7a" data-name="§7a" id="kapittel-2-paragraf-2"><h3 class="legalArticleHeader"><span class="legalArticleValue">§ 7a</span>. <span class="legalArticleTitle">(Opphevet)</span></h3><article class="changesToParent">Tilføyd ved <a href="forskrift/2016-10-28-1261">forskrift 28 okt 2016 nr. 1261</a> (i kraft 1 jan 2017), opphevet ved forskrift <a href="forskrift/2020-12-18-2862">18 des 2020 nr. 2862</a> (i kraft 1 jan 2021).</article></article><article class="legalArticle" data-lovdata-URL="SF/forskrift/2009-12-18-1639/§8" data-name="§8" id="kapittel-2-paragraf-3"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Frist for å sende inn opplysninger til Egenandelsregisteret</span></h3><article class="legalP" id="kapittel-2-paragraf-3-ledd-1">Fristen for å sende inn opplysninger som nevnt i <a href="forskrift/2009-12-18-1639/§5">§ 5</a> første ledd, jf. <a href="forskrift/2009-12-18-1639/§7">§ 7</a> første ledd, er senest 14 dager etter at egenandelen er betalt. Hvis egenandelen er en utestående fordring, er fristen 14 dager etter at egenandelen er utfakturert.</article><article class="legalP" id="kapittel-2-paragraf-3-ledd-2">Fristen for å sende inn opplysninger som nevnt i <a href="forskrift/2009-12-18-1639/§5">§ 5</a> første ledd, jf. <a href="forskrift/2009-12-18-1639/§7">§ 7</a> andre ledd, er ved direkteoppgjør senest 14 dager etter at egenandelen er betalt, og ved enkeltoppgjør senest 14 dager etter at vedtak om refusjon er fattet.</article></article><article class="legalArticle" data-lovdata-URL="SF/forskrift/2009-12-18-1639/§9" data-name="§9" id="kapittel-2-paragraf-4"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Annen innsending av opplysninger til Egenandelsregisteret</span></h3><article class="legalP" id="kapittel-2-paragraf-4-ledd-1">Opplysninger som nevnt i forskriften <a href="forskrift/2009-12-18-1639/§5">§ 5</a> kan også innsendes direkte fra brukeren.</article></article><article class="legalArticle" data-lovdata-URL="SF/forskrift/2009-12-18-1639/§10" data-name="§10" id="kapittel-2-paragraf-5"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Mottakers ansvar for kvalitetskontroll</span></h3><article class="legalP" id="kapittel-2-paragraf-5-ledd-1">Helsedirektoratet skal sørge for at egenandelsopplysninger som behandles i Egenandelsregisteret er korrekte, relevante og nødvendige for de formål de innsamles for, jf. <a href="forskrift/2009-12-18-1639/§2">§ 2</a>.</article><article class="legalP" id="kapittel-2-paragraf-5-ledd-2">Dersom innsendingen av opplysningene er mangelfull, jf. <a href="forskrift/2009-12-18-1639/§7">§ 7</a> eller fristen etter <a href="forskrift/2009-12-18-1639/§8">§ 8</a> overskrides, skal avsenderen varsles, jf. <a href="lov/2014-06-20-42/§14">pasientjournalloven § 14</a> tredje ledd.</article><article class="changesToParent">Endret ved <a href="forskrift/2016-10-28-1261">forskrift 28 okt 2016 nr. 1261</a> (i kraft 1 jan 2017).</article></article><article class="legalArticle" data-lovdata-URL="SF/forskrift/2009-12-18-1639/§11" data-name="§11" id="kapittel-2-paragraf-6"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Tilgjengeliggjøring av opplysninger fra Egenandelsregisteret</span></h3><article class="legalP" id="kapittel-2-paragraf-6-ledd-1">Helsedirektoratet kan med mindre den registrerte har reservert seg, jf. <a href="forskrift/2009-12-18-1639/§6">§ 6</a>, uten hinder av taushetsplikten gjøre tilgjengelig opplysninger om en bruker skal betale egenandel. Opplysningene kan gjøres tilgjengelige for andre som gir helsehjelp eller andre tjenester til pasienten som folketrygden er stønadspliktig for. Videre kan opplysningene gjøres tilgjengelige for Helseforetakenes senter for pasientreiser HF og helseforetakene i forbindelse med oppgjør for syketransport og i forbindelse med oppgjør for behandlingsreiser til utlandet. Opplysninger kan også gjøres tilgjengelige for rehabiliteringsinstitusjoner og opptreningsinstitusjoner som utløser egenandeler omfattet av egenandelstaket.</article><article class="legalP" id="kapittel-2-paragraf-6-ledd-2">Opplysninger etter første ledd kan kun gjøres tilgjengelige for behandlere og tjenesteytere som tilbyr tjenester omfattet av egenandelstaket.</article><article class="legalP" id="kapittel-2-paragraf-6-ledd-3">Fødselsnumre, ID-numre, eller lignende identifikasjonsnumre kan tilgjengeliggjøres i samsvar med <a href="lov/1999-07-02-64/§29b">helsepersonelloven § 29b</a> når dette er nødvendig for å kunne koble opplysninger i Egenandelsregisteret med opplysninger i andre offentlige registre for å utarbeide statistikk. Utarbeidet statistikk skal være anonym.</article><article class="changesToParent">Endret ved <a href="forskrift/2016-10-28-1261">forskrifter 28 okt 2016 nr. 1261</a> (i kraft 1 jan 2017), <a href="forskrift/2018-06-15-876">15 juni 2018 nr. 876</a> (i kraft 20 juli 2018), <a href="forskrift/2019-03-01-169">1 mars 2019 nr. 169</a>, <a href="forskrift/2020-12-18-2862">18 des 2020 nr. 2862</a> (i kraft 1 jan 2021).</article></article></section><section class="section" data-name="kap3" id="kapittel-3" data-lovdata-URL="SF/forskrift/2009-12-18-1639/KAPITTEL_3"><h2>Kapittel 3. Taushetsplikt, informasjonssikkerhet, internkontroll, lagring og sletting av opplysninger</h2><article class="legalArticle" data-lovdata-URL="SF/forskrift/2009-12-18-1639/§12" data-name="§12" id="kapittel-3-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Taushetsplikt</span></h3><article class="legalP" id="kapittel-3-paragraf-1-ledd-1">Enhver som behandler helseopplysninger etter denne forskriften, har taushetsplikt etter <a href="lov/2014-06-20-42/§15">pasientjournalloven § 15</a>.</article><article class="changesToParent">Endret ved <a href="forskrift/2016-10-28-1261">forskrift 28 okt 2016 nr. 1261</a> (i kraft 1 jan 2017).</article></article><article class="legalArticle" data-lovdata-URL="SF/forskrift/2009-12-18-1639/§13" data-name="§13" id="kapittel-3-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Informasjonssikkerhet</span></h3><article class="legalP" id="kapittel-3-paragraf-2-ledd-1">Helsedirektoratet skal gjennomføre tekniske og organisatoriske tiltak for å oppnå et sikkerhetsnivå som er egnet med hensyn til risikoen, jf. personvernforordningen artikkel 32.</article><article class="changesToParent">Endret ved <a href="forskrift/2016-10-28-1261">forskrifter 28 okt 2016 nr. 1261</a> (i kraft 1 jan 2017), <a href="forskrift/2018-06-15-876">15 juni 2018 nr. 876</a> (i kraft 20 juli 2018).</article></article><article class="legalArticle" data-lovdata-URL="SF/forskrift/2009-12-18-1639/§14" data-name="§14" id="kapittel-3-paragraf-3"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Plikt til internkontroll</span></h3><article class="legalP" id="kapittel-3-paragraf-3-ledd-1">Helsedirektoratet skal gjennomføre tekniske og organisatoriske tiltak for å sikre og påvise at behandlingen utføres i samsvar med personvernforordningen, personopplysningsloven og pasientjournalloven, jf. forordningen artikkel 24. Tiltakene skal tilpasses virksomhetens art, aktiviteter og størrelse i det omfang det er nødvendig for å etterleve kravene for behandling av helseopplysninger i og i medhold av personvernforordningen, personopplysningsloven og helseregisterloven. Det skal legges særlig vekt på kravene i forordningen artikkel 24.</article><article class="legalP" id="kapittel-3-paragraf-3-ledd-2">Databehandler, jf. <a href="forskrift/2009-12-18-1639/§4">§ 4</a> andre ledd, skal behandle opplysninger i samsvar med de krav og rutiner Helsedirektoratet har oppstilt.</article><article class="changesToParent">Endret ved <a href="forskrift/2016-10-28-1261">forskrifter 28 okt 2016 nr. 1261</a> (i kraft 1 jan 2017), <a href="forskrift/2018-06-15-876">15 juni 2018 nr. 876</a> (i kraft 20 juli 2018).</article></article><article class="legalArticle" data-lovdata-URL="SF/forskrift/2009-12-18-1639/§15" data-name="§15" id="kapittel-3-paragraf-4"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Internkontrollens innhold</span></h3><article class="legalP" id="kapittel-3-paragraf-4-ledd-1">Internkontroll innebærer at Helsedirektoratet skal ha kunnskap om gjeldende regler om behandling av helseopplysninger, tilstrekkelig og oppdatert dokumentasjon for gjennomføring av rutiner, samt ha denne dokumentasjonen tilgjengelig for dem den måtte angå. Internkontrollen skal blant annet inneholde:<ol class="defaultList" type="1"><li data-name="1." value="1"><article class="listArticle" id="kapittel-3-paragraf-4-ledd-1-punkt-1"><article class="legalP" id="kapittel-3-paragraf-4-ledd-1-punkt-1-ledd-1">oversikt over hvordan virksomheten er organisert,</article></article></li><li data-name="2." value="2"><article class="listArticle" id="kapittel-3-paragraf-4-ledd-1-punkt-2"><article class="legalP" id="kapittel-3-paragraf-4-ledd-1-punkt-2-ledd-1">oversikt over ansvars- og myndighetsforhold,</article></article></li><li data-name="3." value="3"><article class="listArticle" id="kapittel-3-paragraf-4-ledd-1-punkt-3"><article class="legalP" id="kapittel-3-paragraf-4-ledd-1-punkt-3-ledd-1">oversikt over de krav i og i medhold av personvernforordningen, personopplysningsloven og pasientjournalloven som gjelder for virksomheten,</article></article></li><li data-name="4." value="4"><article class="listArticle" id="kapittel-3-paragraf-4-ledd-1-punkt-4"><article class="legalP" id="kapittel-3-paragraf-4-ledd-1-punkt-4-ledd-1">rutiner virksomheten følger for å sikre overholdelse av kravene, herunder rutiner for: <ul class="defaultList"><li data-name="-" value=""><article class="listArticle" id="kapittel-3-paragraf-4-ledd-1-punkt-4-ledd-1-punkt-1"><article class="legalP" id="kapittel-3-paragraf-4-ledd-1-punkt-4-ledd-1-punkt-1-ledd-1">oppfyllelse av krav om at personidentifiserbare opplysninger bare behandles når dette er nødvendig for å fremme formålet med registeret, og er i tråd med gjeldende bestemmelser om taushetsplikt</article></article></li><li data-name="-" value=""><article class="listArticle" id="kapittel-3-paragraf-4-ledd-1-punkt-4-ledd-1-punkt-2"><article class="legalP" id="kapittel-3-paragraf-4-ledd-1-punkt-4-ledd-1-punkt-2-ledd-1">oppfyllelse av begjæring om informasjon og innsyn, jf. <a href="lov/2014-06-20-42/§18">pasientjournalloven § 18</a></article></article></li><li data-name="-" value=""><article class="listArticle" id="kapittel-3-paragraf-4-ledd-1-punkt-4-ledd-1-punkt-3"><article class="legalP" id="kapittel-3-paragraf-4-ledd-1-punkt-4-ledd-1-punkt-3-ledd-1">hvordan virksomheten oppfyller bestemmelsen om utlevering av opplysninger fra registeret, jf. <a href="forskrift/2009-12-18-1639/§11">§ 11</a>.</article></article></li></ul></article></article></li><li data-name="5." value="5"><article class="listArticle" id="kapittel-3-paragraf-4-ledd-1-punkt-5"><article class="legalP" id="kapittel-3-paragraf-4-ledd-1-punkt-5-ledd-1">rutiner virksomheten følger dersom avvik oppstår og opplysninger om hvem som er ansvarlig,</article></article></li><li data-name="6." value="6"><article class="listArticle" id="kapittel-3-paragraf-4-ledd-1-punkt-6"><article class="legalP" id="kapittel-3-paragraf-4-ledd-1-punkt-6-ledd-1">rutiner virksomheten følger for å hindre gjentakelse av avvik og opplysninger om hvem som er ansvarlig,</article></article></li><li data-name="7." value="7"><article class="listArticle" id="kapittel-3-paragraf-4-ledd-1-punkt-7"><article class="legalP" id="kapittel-3-paragraf-4-ledd-1-punkt-7-ledd-1">rutiner for hvordan virksomheten systematisk og regelmessig gjennomgår sin internkontroll for å kontrollere at aktivitetene og resultatene av dem stemmer overens med det system virksomheten har fastlagt, og om det medfører oppfyllelse av personvernforordningen, personopplysningsloven og pasientjournalloven,</article></article></li><li data-name="8." value="8"><article class="listArticle" id="kapittel-3-paragraf-4-ledd-1-punkt-8"><article class="legalP" id="kapittel-3-paragraf-4-ledd-1-punkt-8-ledd-1">rutiner om hvordan virksomheten sikrer seg at alle aktuelle og kun gjeldende rutiner blir benyttet, og</article></article></li><li data-name="9." value="9"><article class="listArticle" id="kapittel-3-paragraf-4-ledd-1-punkt-9"><article class="legalP" id="kapittel-3-paragraf-4-ledd-1-punkt-9-ledd-1">rutiner for hvordan virksomheten sikrer at de ansatte har tilstrekkelig kompetanse til å overholde forskriftens krav.</article></article></li></ol></article><article class="changesToParent">Endret ved <a href="forskrift/2016-10-28-1261">forskrifter 28 okt 2016 nr. 1261</a> (i kraft 1 jan 2017), <a href="forskrift/2018-06-15-876">15 juni 2018 nr. 876</a> (i kraft 20 juli 2018).</article></article><article class="legalArticle" data-lovdata-URL="SF/forskrift/2009-12-18-1639/§16" data-name="§16" id="kapittel-3-paragraf-5"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Lagring og sletting av opplysninger</span></h3><article class="legalP" id="kapittel-3-paragraf-5-ledd-1">Opplysninger i registeret skal ikke lagres lenger enn det som er nødvendig for å gjennomføre formålet med behandlingen av opplysningene. Hvis ikke opplysningene deretter må oppbevares i henhold til arkivloven, folketrygdloven eller annen lovgivning, skal de slettes, jf. <a href="lov/2014-06-20-42/§25">pasientjournalloven § 25</a>.</article><article class="changesToParent">Endret ved <a href="forskrift/2016-10-28-1261">forskrift 28 okt 2016 nr. 1261</a> (i kraft 1 jan 2017).</article></article></section><section class="section" data-name="kap4" id="kapittel-4" data-lovdata-URL="SF/forskrift/2009-12-18-1639/KAPITTEL_4"><h2>Kapittel 4. Avsluttende bestemmelser</h2><article class="legalArticle" data-lovdata-URL="SF/forskrift/2009-12-18-1639/§17" data-name="§17" data-repealeddate="2018-07-20" id="kapittel-4-paragraf-1"><h3 class="legalArticleHeader"><span class="legalArticleValue">§ 17</span>. <span class="legalArticleTitle">(Opphevet)</span></h3><article class="changesToParent">Endret ved <a href="forskrift/2016-10-28-1261">forskrift 28 okt 2016 nr. 1261</a> (i kraft 1 jan 2017), opphevet ved <a href="forskrift/2018-06-15-876">forskrift 15 juni 2018 nr. 876</a> (i kraft 20 juli 2018).</article></article><article class="legalArticle" data-lovdata-URL="SF/forskrift/2009-12-18-1639/§18" data-name="§18" id="kapittel-4-paragraf-2"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Ikrafttredelse</span></h3><article class="legalP" id="kapittel-4-paragraf-2-ledd-1">Denne forskriften trer i kraft 1. januar 2010.</article></article></section></main></body></html>