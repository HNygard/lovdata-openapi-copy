<!DOCTYPE html><html lang="no"><head><title>Forskrift om utsetting av utenlandske treslag til skogbruksformål</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2012-05-25-460</dd><dt class="dokid">DokumentID</dt><dd class="dokid">SF/forskrift/2012-05-25-460</dd><dt class="ministry">Departement</dt><dd class="ministry"><ul><li>Klima- og miljødepartementet</li></ul></dd><dt class="subunit">Etat</dt><dd class="subunit"><ul><li>Avd. for naturforvaltning</li></ul></dd><dt class="publishedIn">Publisert i</dt><dd class="publishedIn">I 2012 hefte 6</dd><dt class="dateInForce">I kraft fra</dt><dd class="dateInForce">2012-07-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2021-11-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2021-10-08-2958">forskrift/2021-10-08-2958</a> fra 2021-11-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/2009-06-19-100/§28">lov/2009-06-19-100/§28</a></li><li><a href="lov/2009-06-19-100/§30">lov/2009-06-19-100/§30</a></li><li><a href="lov/2009-06-19-100/§31">lov/2009-06-19-100/§31</a></li></ul></dd><dt class="dateOfPublication">Kunngjort</dt><dd class="dateOfPublication">2012-06-01 16:10</dd><dt class="lastupdated">Rettet</dt><dd class="lastupdated">2021-10-18 (tegnsetting i lister tilpasset universell utforming)</dd><dt class="titleShort">Korttittel</dt><dd class="titleShort">Forskrift om utsetting av utenlandske treslag</dd><dt class="title">Tittel</dt><dd class="title">Forskrift om utsetting av utenlandske treslag til skogbruksformål</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 25. mai 2012 med hjemmel i <a href="lov/2009-06-19-100">lov 19. juni 2009 nr. 100</a> om forvaltning av naturens mangfold (naturmangfoldloven) <a href="lov/2009-06-19-100/§28">§ 28</a>, <a href="lov/2009-06-19-100/§30">§ 30</a> og <a href="lov/2009-06-19-100/§31">§ 31</a>. Fremmet av Miljøverndepartementet. <br /><strong>Endret</strong> ved <a href="forskrift/2012-08-24-825">forskrifter 24 aug 2012 nr. 825</a>, <a href="forskrift/2013-03-15-284">15 mars 2013 nr. 284</a>, <a href="forskrift/2021-10-08-2958">8 okt 2021 nr. 2958</a> (i kraft 1 nov 2021). <br /><strong>Rettelser:</strong> 18.10.2021 (tegnsetting i lister tilpasset universell utforming).</dd><dt class="refid">RefID</dt><dd class="refid">forskrift/2012-05-25-460</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om utsetting av utenlandske treslag til skogbruksformål</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Saklig og stedlig virkeområde</a></li><li><a href="#paragraf-3">§ 3. Definisjoner</a></li><li><a href="#paragraf-4">§ 4. Ansvarlig myndighet og delegasjon</a></li><li><a href="#paragraf-5">§ 5. Krav om tillatelse</a></li><li><a href="#paragraf-6">§ 6. Søknadens innhold</a></li><li><a href="#paragraf-7">§ 7. Søknadsbehandlingen</a></li><li><a href="#paragraf-8">§ 8. Krav til aktsomhet, kontroll med spredning, og varsling</a></li><li><a href="#paragraf-9">§ 9. Informasjonsplikt</a></li><li><a href="#paragraf-10">§ 10. Plikt til å føre internkontroll</a></li><li><a href="#paragraf-11">§ 11. Tilsyn</a></li><li><a href="#paragraf-12">§ 12. Klage</a></li><li><a href="#paragraf-13">§ 13. Tilbakekalling av tillatelser</a></li><li><a href="#paragraf-14">§ 14. Håndheving og sanksjoner</a></li><li><a href="#paragraf-15">§ 15. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2012-05-25-460" id="dokument"><h1>Forskrift om utsetting av utenlandske treslag til skogbruksformål</h1><article class="legalArticle" data-lovdata-URL="SF/forskrift/2012-05-25-460/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med denne forskriften er å hindre at utsetting av utenlandske treslag medfører eller kan medføre uheldige følger for naturmangfoldet.</article></article><article class="legalArticle" data-lovdata-URL="SF/forskrift/2012-05-25-460/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Saklig og stedlig virkeområde</span></h2><article class="legalP" id="paragraf-2-ledd-1">Forskriften gjelder utsetting av utenlandske treslag til skogbruksformål på norsk landterritorium, herunder til produksjon av juletrær og pyntegrønt.</article></article><article class="legalArticle" data-lovdata-URL="SF/forskrift/2012-05-25-460/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">I denne forskrift forstås med<ol class="defaultList" type="a"><li data-name="a." value="1"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">biologisk mangfold: mangfoldet av økosystemer, arter og genetiske variasjoner innenfor artene, og de økologiske sammenhengene mellom disse komponentene;</article></article></li><li data-name="b." value="2"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">internkontroll: systematiske tiltak som skal sikre at utsettingen planlegges, organiseres, og utføres i samsvar med bestemmelser fastsatt i denne forskriften;</article></article></li><li data-name="c." value="3"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">naturmangfold: biologisk mangfold, landskapsmessig mangfold og geologisk mangfold, som ikke i det alt vesentlige er et resultat av menneskers påvirkning;</article></article></li><li data-name="d." value="4"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1">utenlandske treslag: arter, underarter eller sorter av trær som ikke har sitt nåværende eller historiske naturlige utbredelsesområde i Norge;</article></article></li><li data-name="e." value="5"><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1">utsetting: utsetting (utplanting/såing), bevisst utslipp eller deponering som avfall av organismer i miljøet, eller i et innesluttet system der rømming (spredning) ikke er utelukket.</article></article></li></ol></article></article><article class="legalArticle" data-lovdata-URL="SF/forskrift/2012-05-25-460/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Ansvarlig myndighet og delegasjon</span></h2><article class="legalP" id="paragraf-4-ledd-1">Miljødirektoratet er ansvarlig myndighet etter forskriften.</article><article class="legalP" id="paragraf-4-ledd-2">Miljødirektoratet kan delegere myndighet etter denne forskriften til statsforvalteren.</article><article class="changesToParent">Endret ved <a href="forskrift/2013-03-15-284">forskrifter 15 mars 2013 nr. 284</a> (i kraft 1 juli 2013), <a href="forskrift/2021-10-08-2958">8 okt 2021 nr. 2958</a> (i kraft 1 nov 2021).</article></article><article class="legalArticle" data-lovdata-URL="SF/forskrift/2012-05-25-460/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav om tillatelse</span></h2><article class="legalP" id="paragraf-5-ledd-1">Utsetting av utenlandske treslag krever tillatelse fra ansvarlig myndighet, eller den som har fått delegert myndighet etter <a href="forskrift/2012-05-25-460/§4">§ 4</a>.</article><article class="legalP" id="paragraf-5-ledd-2">Søknad om utsetting skal framsettes på fastsatt skjema senest to måneder før utsettingen er ment å finne sted.</article></article><article class="legalArticle" data-lovdata-URL="SF/forskrift/2012-05-25-460/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Søknadens innhold</span></h2><article class="legalP" id="paragraf-6-ledd-1">Søknad om tillatelse til utsetting av utenlandske treslag skal inneholde følgende opplysninger:<ol class="defaultList" type="a"><li data-name="a." value="1"><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">Søkers navn, adresse, e-postadresse og telefonnummer, samt organisasjonsnummer dersom søker er en virksomhet,</article></article></li><li data-name="b." value="2"><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">gårds- og bruksnummer på eiendom der utsettingen er ment å finne sted, samt grunneiers navn og adresse,</article></article></li><li data-name="c." value="3"><article class="listArticle" id="paragraf-6-ledd-1-punkt-3"><article class="legalP" id="paragraf-6-ledd-1-punkt-3-ledd-1">det utenlandske treslagets vitenskapelige og eventuelle norske eller engelske navn, navn på eventuell sort eller proveniens. Dersom opplysning om naturlig geografisk opprinnelse er kjent for søker, opplyses dette om i søknaden.</article></article></li><li data-name="d." value="4"><article class="listArticle" id="paragraf-6-ledd-1-punkt-4"><article class="legalP" id="paragraf-6-ledd-1-punkt-4-ledd-1">formålet med utsettingen, herunder om det utenlandske treslaget skal benyttes til skogproduksjon, juletreproduksjon eller pyntegrøntproduksjon, samt om utsettingen skal skje på dyrket eller tidligere dyrket mark, i skog eller på annen type mark. Dersom opplysninger om naturtyper (r) på arealet som skal tilplantes er kjent for søker, opplyses dette om i søknaden.</article></article></li><li data-name="e." value="5"><article class="listArticle" id="paragraf-6-ledd-1-punkt-5"><article class="legalP" id="paragraf-6-ledd-1-punkt-5-ledd-1">antall trær og hvor stort areal (dekar) søknaden omfatter,</article></article></li><li data-name="f." value="6"><article class="listArticle" id="paragraf-6-ledd-1-punkt-6"><article class="legalP" id="paragraf-6-ledd-1-punkt-6-ledd-1">kartfesting av den omsøkte utsettingen. Dersom opplysning om kjente tilgrensende eller nærliggende forekomster av utenlandske treslag er kjent for søker, opplyses dette om i søknaden.</article></article></li><li data-name="g." value="7"><article class="listArticle" id="paragraf-6-ledd-1-punkt-7"><article class="legalP" id="paragraf-6-ledd-1-punkt-7-ledd-1">planlagte tiltak for å hindre spredning av utenlandske treslag, og for å holde kontroll med dette,</article></article></li><li data-name="h." value="8"><article class="listArticle" id="paragraf-6-ledd-1-punkt-8"><article class="legalP" id="paragraf-6-ledd-1-punkt-8-ledd-1">dokumentasjon av internkontroll, jf. <a href="forskrift/2012-05-25-460/§10">§ 10</a>,</article></article></li><li data-name="i." value="9"><article class="listArticle" id="paragraf-6-ledd-1-punkt-9"><article class="legalP" id="paragraf-6-ledd-1-punkt-9-ledd-1">en vurdering av de virkninger utsettingen kan ha for det biologiske mangfoldet.</article></article></li></ol></article><article class="legalP" id="paragraf-6-ledd-2">Kostnader som måtte oppstå i forbindelse med frambringelse av opplysninger og undersøkelser påligger søker så langt det ikke er urimelig.</article></article><article class="legalArticle" data-lovdata-URL="SF/forskrift/2012-05-25-460/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Søknadsbehandlingen</span></h2><article class="legalP" id="paragraf-7-ledd-1">Ved vurderingen av om det skal gis tillatelse til utsetting, skal eventuelle uheldige følger av utsettingen for naturmangfoldet vektlegges. Det legges særlig vekt på om treslaget og eventuelle følgeorganismer medfører risiko for uheldige følger for det biologiske mangfold. Det kan ikke gis tillatelse hvis det er grunn til å anta at utsettingen vil medføre vesentlige uheldige følger for det biologiske mangfold.</article><article class="legalP" id="paragraf-7-ledd-2">Tillatelse til utsetting kan gis på de vilkår som anses hensiktsmessige for å oppnå formålet med forskriften.</article><article class="legalP" id="paragraf-7-ledd-3">En tillatelse til utsetting av juletrær eller pyntegrønt for angitte treslag, kan gjelde flere utsettinger i nærmere bestemte områder for en viss tidsperiode.</article><article class="legalP" id="paragraf-7-ledd-4">Tillatelse etter denne bestemmelse skal oppbevares hos tiltakshaver og grunneier inntil vilkårene i tillatelsen er oppfylt.</article></article><article class="legalArticle" data-lovdata-URL="SF/forskrift/2012-05-25-460/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Krav til aktsomhet, kontroll med spredning, og varsling</span></h2><article class="legalP" id="paragraf-8-ledd-1">Den som er ansvarlig for utsetting av utenlandske treslag, skal opptre aktsomt, og så langt som mulig søke å hindre at utsettingen får uheldige følger for det biologiske mangfold.</article><article class="legalP" id="paragraf-8-ledd-2">Den som er ansvarlig for skogbehandlingen, vanligvis skogeieren, skal i rimelig utstrekning treffe tiltak for å hindre spredning av utenlandske treslag. Det skal ikke settes igjen trær (livsløpstrær) av utenlandske treslag ved hogst.</article><article class="legalP" id="paragraf-8-ledd-3">Ved skade eller fare for alvorlig skade på biologisk mangfold som følge av utsetting av utenlandske treslag, skal den ansvarlige umiddelbart varsle ansvarlig myndighet og treffe tiltak i samsvar med <a href="lov/2009-06-19-100/§69">naturmangfoldloven § 69</a> og <a href="lov/2009-06-19-100/§70">§ 70</a>, med mindre slik melde- og tiltaksplikt følger av annen lov.</article></article><article class="legalArticle" data-lovdata-URL="SF/forskrift/2012-05-25-460/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Informasjonsplikt</span></h2><article class="legalP" id="paragraf-9-ledd-1">Den som har fått tillatelse etter denne forskriften, skal sørge for at den som forestår utsettingen av utenlandske treslag, gjøres kjent med vilkårene for tillatelsen til utsetting, og hvordan disse skal overholdes.</article><article class="legalP" id="paragraf-9-ledd-2">Ved overdragelse av en eiendom der det er gjennomført utsetting i medhold av tillatelse etter denne forskriften, plikter grunneier å informere ny grunneier om tillatelsen og eventuelle vilkår som er satt for å hindre spredning.</article></article><article class="legalArticle" data-lovdata-URL="SF/forskrift/2012-05-25-460/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Plikt til å føre internkontroll</span></h2><article class="legalP" id="paragraf-10-ledd-1">Den som har fått tillatelse etter denne forskriften, skal etablere og dokumentere internkontroll. Internkontrollen, og dokumentasjonen av denne, skal tilpasses virksomhetens art, aktiviteter og størrelse, og skal utføres i det omfang som er nødvendig for å etterleve bestemmelsene i eller i medhold av denne forskriften.</article><article class="legalP" id="paragraf-10-ledd-2">Internkontrollen skal sikre at virksomhetens ansatte har kunnskap om reglene i forskriften, herunder vilkårene for tillatelse til utsetting, og at det er etablert rutiner for etterlevelse av reglene. Virksomheten skal gjøre dokumentasjon av internkontrollen tilgjengelig for ansvarlig myndighet ved forespørsel.</article><article class="legalP" id="paragraf-10-ledd-3">Internkontrollen skal som et minimum omfatte:<ol class="defaultList" type="a"><li data-name="a." value="1"><article class="listArticle" id="paragraf-10-ledd-3-punkt-1"><article class="legalP" id="paragraf-10-ledd-3-punkt-1-ledd-1">rutiner virksomheten følger for å sikre at kravene i eller i medhold av denne forskriften blir overholdt,</article></article></li><li data-name="b." value="2"><article class="listArticle" id="paragraf-10-ledd-3-punkt-2"><article class="legalP" id="paragraf-10-ledd-3-punkt-2-ledd-1">rutiner virksomheten følger dersom avvik oppstår, og opplysninger om hvem som er ansvarlig for at rutinene blir overholdt,</article></article></li><li data-name="c." value="3"><article class="listArticle" id="paragraf-10-ledd-3-punkt-3"><article class="legalP" id="paragraf-10-ledd-3-punkt-3-ledd-1">rutiner virksomheten følger for å hindre gjentakelse av avvik og opplysninger om hvem som er ansvarlig.</article></article></li></ol></article></article><article class="legalArticle" data-lovdata-URL="SF/forskrift/2012-05-25-460/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Tilsyn</span></h2><article class="legalP" id="paragraf-11-ledd-1">Ansvarlig myndighet, eller den som er delegert myndighet etter <a href="forskrift/2012-05-25-460/§4">§ 4</a>, fører, i henhold til <a href="lov/2009-06-19-100/§63">naturmangfoldloven § 63</a> til <a href="lov/2009-06-19-100/§65">§ 65</a>, tilsyn med at utsetting av utenlandske treslag skjer i samsvar med bestemmelsene gitt i og i medhold av denne forskriften, herunder tilsyn med eventuelle spredningsområder.</article></article><article class="legalArticle" data-lovdata-URL="SF/forskrift/2012-05-25-460/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Klage</span></h2><article class="legalP" id="paragraf-12-ledd-1">Enkeltvedtak truffet med hjemmel i denne forskriften kan påklages til nærmeste overordnede myndighet i henhold til <a href="lov/1967-02-10">lov 10. februar 1967</a> om behandlingsmåten i forvaltningssaker.</article></article><article class="legalArticle" data-lovdata-URL="SF/forskrift/2012-05-25-460/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Tilbakekalling av tillatelser</span></h2><article class="legalP" id="paragraf-13-ledd-1">Ansvarlig myndighet kan oppheve eller endre vilkårene i en tillatelse gitt i medhold av denne forskriften, eller sette nye vilkår, og om nødvendig kalle tillatelsen tilbake, i samsvar med <a href="lov/2009-06-19-100/§67">naturmangfoldloven § 67</a>.</article></article><article class="legalArticle" data-lovdata-URL="SF/forskrift/2012-05-25-460/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Håndheving og sanksjoner</span></h2><article class="legalP" id="paragraf-14-ledd-1">Håndheving og sanksjoner skjer etter <a href="lov/2009-06-19-100/§69">naturmangfoldloven § 69</a> til <a href="lov/2009-06-19-100/§75">§ 75</a>.</article></article><article class="legalArticle" data-lovdata-URL="SF/forskrift/2012-05-25-460/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Ikrafttredelse</span></h2><article class="legalP" id="paragraf-15-ledd-1">Denne forskriften trer i kraft 1. juli 2012. Forskriften gjelder likevel ikke for utsetting av utenlandske treslag til produksjon av juletrær i perioden 1. juli 2012 til 30. september 2012.</article><article class="changesToParent">Endret ved <a href="forskrift/2012-08-24-825">forskrift 24 aug 2012 nr. 825</a>.</article></article></main></body></html>