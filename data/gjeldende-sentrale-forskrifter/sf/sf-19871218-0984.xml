<!DOCTYPE html><html lang="no"><head><title>Forskrift om registrering av foretak</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-1987-12-18-984</dd><dt class="dokid">DokumentID</dt><dd class="dokid">SF/forskrift/1987-12-18-984</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="subunit">Etat</dt><dd class="subunit"><ul><li>Næringspolitisk avd.</li></ul></dd><dt class="publishedIn">Publisert i</dt><dd class="publishedIn">Avd I 1987 s 1018</dd><dt class="dateInForce">I kraft fra</dt><dd class="dateInForce">1988-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2024-01-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2023-12-22-2307">forskrift/2023-12-22-2307</a> fra 2024-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1985-06-21-78/§1-1">lov/1985-06-21-78/§1-1</a></li><li><a href="lov/1985-06-21-78/§3-1">lov/1985-06-21-78/§3-1</a></li><li><a href="lov/1985-06-21-78/§4-3">lov/1985-06-21-78/§4-3</a></li><li><a href="lov/1985-06-21-78/§8-1">lov/1985-06-21-78/§8-1</a></li><li><a href="lov/1985-06-21-78/§11-2">lov/1985-06-21-78/§11-2</a></li></ul></dd><dt class="titleShort">Korttittel</dt><dd class="titleShort">Forskrift om registrering av foretak</dd><dt class="title">Tittel</dt><dd class="title">Forskrift om registrering av foretak</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. av 18. desember 1987 i medhold av <a href="lov/1985-06-21-78">lov av 21. juni 1985 nr. 78</a> om registrering av foretak <a href="lov/1985-06-21-78/§1-1">§ 1-1</a>, <a href="lov/1985-06-21-78/§3-1">§ 3-1</a>, <a href="lov/1985-06-21-78/§4-3">§ 4-3</a>, <a href="lov/1985-06-21-78/§8-1">§ 8-1</a> og <a href="lov/1985-06-21-78/§11-2">§ 11-2</a>. Fremmet av Handels- og skipsfartsdepartementet (nå Nærings- og fiskeridepartementet). <br /><strong>EØS-henvisninger:</strong> <a href="avtale/avt-1992-05-02-1-v22">EØS-avtalen vedlegg XXII</a> nr. 1 (direktiv <a href="eu/32019l1151">(EU) 2019/1151</a>). <br /><strong>Endret</strong> ved <a href="forskrift/1995-03-03-188">forskrifter 3 mars 1995 nr. 188</a>, <a href="forskrift/1995-12-22-1047">22 des 1995 nr. 1047</a>, <a href="forskrift/2003-12-12-1544">12 des 2003 nr. 1544</a>, <a href="forskrift/2005-05-13-433">13 mai 2005 nr. 433</a>, <a href="forskrift/2006-11-20-1268">20 nov 2006 nr. 1268</a>, <a href="forskrift/2006-12-22-1529">22 des 2006 nr. 1529</a>, <a href="forskrift/2011-01-24-95">24 jan 2011 nr. 95</a>, <a href="forskrift/2011-04-15-399">15 april 2011 nr. 399</a>, <a href="forskrift/2015-06-05-617">5 juni 2015 nr. 617</a>, <a href="forskrift/2023-12-22-2307">22 des 2023 nr. 2307</a> (i kraft 1 jan 2024). <br /> <strong>Oppheves</strong> ved forskrift <a href="forskrift/2025-08-06-1611">6 august 2025 nr. 1611</a> (i kraft 1 jan 2026).</dd><dt class="refid">RefID</dt><dd class="refid">forskrift/1987-12-18-984</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om registrering av foretak</a><ul class="tocSubUl"><li><a href="#paragraf-1">§ 1. Lokalisering – organisering.</a></li><li><a href="#paragraf-2">§ 2. Delegering.</a></li><li><a href="#paragraf-3">§ 3. Blanketter.</a></li><li><a href="#paragraf-4">§ 4. Språk</a></li><li><a href="#paragraf-5">§ 5. Journalføring</a></li><li><a href="#paragraf-6">§ 6. Betaling av registreringsgebyr.</a></li><li><a href="#paragraf-7">§ 7. Kontroll.</a></li><li><a href="#paragraf-8">§ 8. Registrering.</a></li><li><a href="#paragraf-9">§ 9. Signering av elektronisk melding</a></li><li><a href="#paragraf-10">§ 10. Datasikkerhet.</a></li><li><a href="#paragraf-11">§ 11. Arkivering og makulering.</a></li><li><a href="#paragraf-12">§ 12. Avgivelse av registeropplysninger.</a></li><li><a href="#paragraf-13">§ 13. Firmaattest.</a></li><li><a href="#paragraf-14">§ 14. Rutiner for bestilling av registeropplysninger.</a></li><li><a href="#paragraf-15">§ 15. Identifikasjon – personvern.</a></li><li><a href="#paragraf-16">§ 16. Overgangsbestemmelser.</a></li><li><a href="#paragraf-17">§ 17. Ikrafttredelse.</a></li><li><a href="#paragraf-18">§ 18. Delegering</a></li></ul></li></ul></dd></dl></header><main class="documentBody" data-lovdata-URL="SF/forskrift/1987-12-18-984" id="dokument"><h1>Forskrift om registrering av foretak</h1><article class="legalArticle" data-lovdata-URL="SF/forskrift/1987-12-18-984/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Lokalisering – organisering.</span></h2><article class="legalP" id="paragraf-1-ledd-1">Foretaksregisteret legges til Registerenheten i Brønnøysund (Brønnøysundregistrene) og føres av en registerfører utnevnt av Kongen.</article></article><article class="legalArticle" data-lovdata-URL="SF/forskrift/1987-12-18-984/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Delegering.</span></h2><article class="legalP" id="paragraf-2-ledd-1">Den myndighet som etter foretaksregisterloven er lagt til registerføreren, kan delegeres til annen tjenestemann ved registeret. Delegeringsbeslutningen skal være skriftlig. Den skal nevne navnet på den som får tillagt myndighet og om utøvelsen av den delegerte myndighet er begrenset.</article></article><article class="legalArticle" data-lovdata-URL="SF/forskrift/1987-12-18-984/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Blanketter.</span></h2><article class="legalP" id="paragraf-3-ledd-1">Ved innmelding av opplysninger til Foretaksregisteret skal benyttes blankett godkjent av registerføreren. Registerføreren kan når han finner det ubetenkelig, godta melding til registeret som ikke er skrevet på godkjent blankett.</article><article class="changesToParent">Endret ved <a href="forskrift/1995-03-03-188">forskrift 3 mars 1995 nr. 188</a>.</article></article><article class="legalArticle" data-lovdata-URL="SF/forskrift/1987-12-18-984/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Språk</span></h2><article class="legalP" id="paragraf-4-ledd-1">Dokumenter inneholdende opplysninger til registrering skal være skrevet på norsk. I spesielle tilfeller kan dokumenter på andre språk godtas dersom registerføreren finner det ubetenkelig. Det kan i tilfelle kreves framlagt oversettelse bekreftet av translatør autorisert av norsk myndighet.</article></article><article class="legalArticle" data-lovdata-URL="SF/forskrift/1987-12-18-984/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Journalføring</span></h2><article class="legalP" id="paragraf-5-ledd-1">Det føres journal over alle meldinger som mottas til registrering. Meldingene føres på innkomstdagen.</article><article class="changesToParent">Endret ved <a href="forskrift/2005-05-13-433">forskrifter 13 mai 2005 nr. 433</a> (i kraft 1 juli 2005), <a href="forskrift/2015-06-05-617">5 juni 2015 nr. 617</a> (i kraft 1 juli 2015).</article></article><article class="legalArticle" data-lovdata-URL="SF/forskrift/1987-12-18-984/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Betaling av registreringsgebyr.</span></h2><article class="legalP" id="paragraf-6-ledd-1">Betaling av registreringsgebyr oppkreves etterskuddsvis, jf. <a href="forskrift/2003-12-16-1551">forskrift av 16. desember 2003 nr. 1551</a> etter <a href="lov/1985-06-21-78/§4-1">foretaksregisterloven § 4-1</a>.</article><article class="changesToParent">Endret ved <a href="forskrift/2003-12-12-1544">forskrift 12 des 2003 nr. 1544</a> (i kraft 1 jan 2004).</article></article><article class="legalArticle" data-lovdata-URL="SF/forskrift/1987-12-18-984/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Kontroll.</span></h2><article class="legalP" id="paragraf-7-ledd-1">Nærings- og handelsdepartementet kan gi nærmere regler om registerførers kontroll av de innkomne opplysninger.</article><article class="changesToParent">Endret ved <a href="forskrift/2005-05-13-433">forskrift 13 mai 2005 nr. 433</a> (i kraft 1 juli 2005).</article></article><article class="legalArticle" data-lovdata-URL="SF/forskrift/1987-12-18-984/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Registrering.</span></h2><article class="legalP" id="paragraf-8-ledd-1">Etter at melding og vedlegg er kontrollert og funnet i orden, innføres opplysningene straks i Foretaksregisteret. En registreringsutskrift returneres innsender og eventuelt den som er gitt anledning til å uttale seg, jfr. <a href="lov/1985-06-21-78/§5-3">foretaksregisterloven § 5-3</a>.</article><article class="legalP" id="paragraf-8-ledd-2">Ved enhver førstegangsregistrering av et foretak sendes også en firmaattest tilbake til innsenderen sammen med registreringsutskriften.</article></article><article class="legalArticle" data-lovdata-URL="SF/forskrift/1987-12-18-984/§9" data-name="§9" data-repealeddate="2015-07-01" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Signering av elektronisk melding</span></h2><article class="legalP" id="paragraf-9-ledd-1">Elektronisk melding til registeret etter <a href="lov/1985-06-21-78/§4-1">foretaksregisterloven § 4-1</a> skal signeres av en fysisk eller juridisk person som innehar en av følgende posisjoner i foretaket:<ol class="defaultList" type="1"><li data-name="1." value="1"><article class="listArticle" id="paragraf-9-ledd-1-punkt-1"><article class="legalP" id="paragraf-9-ledd-1-punkt-1-ledd-1">meldepliktig (jf. <a href="lov/1985-06-21-78/§4-2">foretaksregisterloven § 4-2</a>)</article></article></li><li data-name="2." value="2"><article class="listArticle" id="paragraf-9-ledd-1-punkt-2"><article class="legalP" id="paragraf-9-ledd-1-punkt-2-ledd-1">signaturberettiget</article></article></li><li data-name="3." value="3"><article class="listArticle" id="paragraf-9-ledd-1-punkt-3"><article class="legalP" id="paragraf-9-ledd-1-punkt-3-ledd-1">daglig leder</article></article></li><li data-name="4." value="4"><article class="listArticle" id="paragraf-9-ledd-1-punkt-4"><article class="legalP" id="paragraf-9-ledd-1-punkt-4-ledd-1">forretningsfører for borettslag og eierseksjonssameie</article></article></li><li data-name="5." value="5"><article class="listArticle" id="paragraf-9-ledd-1-punkt-5"><article class="legalP" id="paragraf-9-ledd-1-punkt-5-ledd-1">representant for norskregistrert utenlandsk foretak, jf. <a href="lov/2009-06-19-58/§2-1">merverdiavgiftsloven § 2-1</a> sjette ledd.</article></article></li></ol></article><article class="legalP" id="paragraf-9-ledd-2">Elektronisk melding som nevnt i første ledd kan også signeres av en fysisk person som styreleder eller daglig leder i foretaket har delegert retten til å signere meldingen til. For enkeltpersonforetak kan retten til å signere meldingen også delegeres av innehaver.</article><article class="legalP" id="paragraf-9-ledd-3">Tildeling av rett som nevnt i andre ledd skal foregå innenfor en elektronisk løsning som er godkjent av registerfører.</article><article class="changesToParent">Opphevet ved <a href="forskrift/2005-05-13-433">forskrift 13 mai 2005 nr. 433</a> (i kraft 1 juli 2005), tilføyd ved <a href="forskrift/2011-01-24-95">forskrift 24 jan 2011 nr. 95</a> (i kraft 1 feb 2011), endret ved <a href="forskrift/2015-06-05-617">forskrift 5 juni 2015 nr. 617</a> (i kraft 1 juli 2015).</article></article><article class="legalArticle" data-lovdata-URL="SF/forskrift/1987-12-18-984/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Datasikkerhet.</span></h2><article class="legalP" id="paragraf-10-ledd-1">Det tas regelmessig sikkerhetskopi av det som er registrert i Foretaksregisterets database. Databehandlingen må dessuten tilrettelegges på en slik måte at kvaliteten av lagrede og avgitte opplysninger er tilstrekkelig god og slik at den blir mest mulig robust mot uønskede hendelser. Uhell, misbruk, feil og øvrige trusler mot datasikkerheten skal søkes avdekket og avverget så effektivt som mulig.</article></article><article class="legalArticle" data-lovdata-URL="SF/forskrift/1987-12-18-984/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Arkivering og makulering.</span></h2><article class="legalP" id="paragraf-11-ledd-1">Alle innkomne meldinger med vedlegg lagres på elektronisk medium i journalnummerrekkefølge. Etter at meldingen er godkjent og klagefristen er utløpt, makuleres blanketten og eventuelle vedlegg så snart lagringen er funnet i orden.</article><article class="changesToParent">Endret ved <a href="forskrift/1995-12-22-1047">forskrifter 22 des 1995 nr. 1047</a>, <a href="forskrift/2006-12-22-1529">22 des 2006 nr. 1529</a> (i kraft 1 jan 2007).</article></article><article class="legalArticle" data-lovdata-URL="SF/forskrift/1987-12-18-984/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Avgivelse av registeropplysninger.</span></h2><article class="legalP" id="paragraf-12-ledd-1">Opplysninger som er registrert i Foretaksregisteret avgis skriftlig i form av firmaattest, kopi av mikrofilmede og skannede dokumenter eller ved utsendelse av andre typer attester og utskrifter. Opplysninger fra Foretaksregisteret avgis også elektronisk, muntlig over telefon eller ved personlig fremmøte.</article><article class="legalP" id="paragraf-12-ledd-2">Departementet kan gi regler om adgangen til å avgi registeropplysninger ved online tilknytning til registerets database samt regler om hvordan registeropplysningene for øvrig skal gjøres tilgjengelige, herunder bestemmelser om betaling av et nærmere fastsatt gebyr.</article><article class="legalP" id="paragraf-12-ledd-3">Papirkopier og elektroniske kopier skal bekreftes å være «rett kopi», med mindre rekvirenten gir avkall på bekreftelsen. Elektronisk kopi som utstedes fra registeret skal autentiseres ved bruk av tillitstjenester som nevnt i forordning <a href="eu/32014r0910">(EU) nr. 910/2014</a>, jf. <a href="lov/2018-06-15-44/§1">lov 15. juni 2018 nr. 44 om gjennomføring av EUs forordning om elektronisk identifikasjon og tillitstjenester for elektroniske transaksjoner i det indre marked § 1</a>, for å sikre at kopien er fra registeret og at innholdet er en rett kopi av dokumentet i registeret eller samsvarer med opplysninger i registeret.</article><article class="changesToParent">Endret ved <a href="forskrift/2006-11-20-1268">forskrifter 20 nov 2006 nr. 1268</a> (i kraft 1 jan 2007), <a href="forskrift/2015-06-05-617">5 juni 2015 nr. 617</a> (i kraft 1 juli 2015), <a href="forskrift/2023-12-22-2307">22 des 2023 nr. 2307</a> (i kraft 1 jan 2024).</article></article><article class="legalArticle" data-lovdata-URL="SF/forskrift/1987-12-18-984/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Firmaattest.</span></h2><article class="legalP" id="paragraf-13-ledd-1">Med firmaattest menes en standardisert utskrift fra Foretaksregisterets database om et bestemt foretak identifisert ved organisasjonsnummer. Firmaattesten skal minst inneholde opplysninger om følgende forhold dersom det i registeret er registrert slike opplysninger:<ul class="defaultList"><li data-li-identifier="-" data-name="-"><article class="listArticle" id="paragraf-13-ledd-1-punkt-1"><article class="legalP" id="paragraf-13-ledd-1-punkt-1-ledd-1">Attestens utstedelsesdato.</article></article></li><li data-li-identifier="-" data-name="-"><article class="listArticle" id="paragraf-13-ledd-1-punkt-2"><article class="legalP" id="paragraf-13-ledd-1-punkt-2-ledd-1">Organisasjonsform.</article></article></li><li data-li-identifier="-" data-name="-"><article class="listArticle" id="paragraf-13-ledd-1-punkt-3"><article class="legalP" id="paragraf-13-ledd-1-punkt-3-ledd-1">Organisasjonsnummer.</article></article></li><li data-li-identifier="-" data-name="-"><article class="listArticle" id="paragraf-13-ledd-1-punkt-4"><article class="legalP" id="paragraf-13-ledd-1-punkt-4-ledd-1">Foretaksnavn.</article></article></li><li data-li-identifier="-" data-name="-"><article class="listArticle" id="paragraf-13-ledd-1-punkt-5"><article class="legalP" id="paragraf-13-ledd-1-punkt-5-ledd-1">Forretningsadresse.</article></article></li><li data-li-identifier="-" data-name="-"><article class="listArticle" id="paragraf-13-ledd-1-punkt-6"><article class="legalP" id="paragraf-13-ledd-1-punkt-6-ledd-1">Navn på foretakets styremedlemmer, varamedlemmer og daglig leder. For EØFG navn på forretningsfører(e) og den eller de personer som skal forestå gruppens avvikling.</article></article></li><li data-li-identifier="-" data-name="-"><article class="listArticle" id="paragraf-13-ledd-1-punkt-7"><article class="legalP" id="paragraf-13-ledd-1-punkt-7-ledd-1">Navn på deltakerne i ansvarlig selskap og EØFG.</article></article></li><li data-li-identifier="-" data-name="-"><article class="listArticle" id="paragraf-13-ledd-1-punkt-8"><article class="legalP" id="paragraf-13-ledd-1-punkt-8-ledd-1">Navn på komplementar i kommandittselskap.</article></article></li><li data-li-identifier="-" data-name="-"><article class="listArticle" id="paragraf-13-ledd-1-punkt-9"><article class="legalP" id="paragraf-13-ledd-1-punkt-9-ledd-1">Navn på innehaver av enkeltpersonforetak.</article></article></li><li data-li-identifier="-" data-name="-"><article class="listArticle" id="paragraf-13-ledd-1-punkt-10"><article class="legalP" id="paragraf-13-ledd-1-punkt-10-ledd-1">Hva slags næringsvirksomhet som enkeltpersonforetak og EØFG driver.</article></article></li><li data-li-identifier="-" data-name="-"><article class="listArticle" id="paragraf-13-ledd-1-punkt-11"><article class="legalP" id="paragraf-13-ledd-1-punkt-11-ledd-1">Signaturbestemmelser.</article></article></li><li data-li-identifier="-" data-name="-"><article class="listArticle" id="paragraf-13-ledd-1-punkt-12"><article class="legalP" id="paragraf-13-ledd-1-punkt-12-ledd-1">Prokurabestemmelser.</article></article></li><li data-li-identifier="-" data-name="-"><article class="listArticle" id="paragraf-13-ledd-1-punkt-13"><article class="legalP" id="paragraf-13-ledd-1-punkt-13-ledd-1">Registreringsdato for EØFG og eventuelt gruppens varighet.</article></article></li><li data-li-identifier="-" data-name="-"><article class="listArticle" id="paragraf-13-ledd-1-punkt-14"><article class="legalP" id="paragraf-13-ledd-1-punkt-14-ledd-1">Forslag om å flytte en EØFGs adresse til annen medlemsstat.</article></article></li><li data-li-identifier="-" data-name="-"><article class="listArticle" id="paragraf-13-ledd-1-punkt-15"><article class="legalP" id="paragraf-13-ledd-1-punkt-15-ledd-1">Opplysning om at foretaket er under konkurs- eller akkordbehandling eller er under oppløsning.</article></article></li><li data-li-identifier="-" data-name="-"><article class="listArticle" id="paragraf-13-ledd-1-punkt-16"><article class="legalP" id="paragraf-13-ledd-1-punkt-16-ledd-1">Navn på den person som er oppnevnt som bostyrer etter <a href="lov/1984-06-08-58/§77">konkurslovens § 77</a> og <a href="lov/1984-06-08-58/§83">§ 83</a> eller leder av avviklingsstyret etter <a href="lov/1997-06-13-44/§13-6">aksjeloven § 13-6</a>.</article></article></li><li data-li-identifier="-" data-name="-"><article class="listArticle" id="paragraf-13-ledd-1-punkt-17"><article class="legalP" id="paragraf-13-ledd-1-punkt-17-ledd-1">Opplysning om foretakets revisor og opplysning om at foretakets revisor er fratrådt.</article></article></li><li data-li-identifier="-" data-name="-"><article class="listArticle" id="paragraf-13-ledd-1-punkt-18"><article class="legalP" id="paragraf-13-ledd-1-punkt-18-ledd-1">For aksjeselskap opplysning om at selskapets årsregnskap ikke skal revideres.</article></article></li></ul></article><article class="legalP" id="paragraf-13-ledd-2">For utenlandsk foretak med forretnings- eller driftssted her i landet, utstedes firmaattesten for den norske avdelingen. Opplysninger om hovedforetakets foretaksnavn, adresse og organisasjonsnummer skal imidlertid også framgå.</article><article class="legalP" id="paragraf-13-ledd-3">Firmaattesten for samtlige utenlandske foretak, jf. <a href="lov/1985-06-21-78/§3-8">foretaksregisterloven § 3-8</a>, skal i tillegg til ovennevnte opplysninger, inneholde navn og adresse til det register der hovedforetaket er registrert og hovedforetakets registreringsnummer i dette registeret. Dersom hovedforetaket ikke er registrert i et offentlig foretaksregister, angis hvilken stats lovgivning det utenlandske foretaket er underlagt.</article><article class="changesToParent">Endret ved <a href="forskrift/1995-12-22-1047">forskrifter 22 des 1995 nr. 1047</a> (endringene i annet og tredje ledd i kraft 1 jan 1997), <a href="forskrift/2005-05-13-433">13 mai 2005 nr. 433</a> (i kraft 1 juli 2005), <a href="forskrift/2011-04-15-399">15 april 2011 nr. 399</a> (i kraft 1 mai 2011).</article></article><article class="legalArticle" data-lovdata-URL="SF/forskrift/1987-12-18-984/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Rutiner for bestilling av registeropplysninger.</span></h2><article class="legalP" id="paragraf-14-ledd-1">Bestilling av registeropplysninger må være utformet på en slik måte at det er helt klart hvilket foretak det ønskes opplysninger om.</article><article class="legalP" id="paragraf-14-ledd-2">Bestillingene effektueres i den rekkefølge de er innkommet. Når rekvirenten gjør det sannsynlig at rask ekspedering er særlig viktig, kan bestillingen tas utenfor tur.</article></article><article class="legalArticle" data-lovdata-URL="SF/forskrift/1987-12-18-984/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Identifikasjon – personvern.</span></h2><article class="legalP" id="paragraf-15-ledd-1">I Foretaksregisteret er personer identifisert ved fødselsnummer og foretak ved organisasjonsnummer. Utenlandske fysiske personer uten norsk fødselsnummer identifiseres med D-nummer. Ved avgivelse av opplysninger fra registeret utelates fødselsnummer og D-nummer.</article><article class="changesToParent">Endret ved <a href="forskrift/1995-12-22-1047">forskrift 22 des 1995 nr. 1047</a>.</article></article><article class="legalArticle" data-lovdata-URL="SF/forskrift/1987-12-18-984/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Overgangsbestemmelser.</span></h2><article class="legalP" id="paragraf-16-ledd-1">De foretak som pr. 31. desember 1987 var registrert i eller hadde levert inn melding om førstegangsregistrering til et handelsregister, og som har registreringsplikt etter lov om registrering av foretak, plikter å melde overføring til Foretaksregisteret innen 1. januar 1990. Ved melding om overføring skal benyttes godkjent blankett av samme type som for førstegangsmeldinger til registeret, jfr. forskriftens <a href="forskrift/1987-12-18-984/§3">§ 3</a>.</article><article class="legalP" id="paragraf-16-ledd-2">For overføring betales et gebyr stort kr 225,-. Gebyret innkreves etterskuddsvis.</article><article class="legalP" id="paragraf-16-ledd-3">Fra 1. januar 1990 opphører alle rettsvirkninger som er knyttet til et foretaks registrering i et handelsregister. Etter dette tidspunkt må handelsregistrerte foretak som ikke har meldt overføring, registrere seg i Foretaksregisteret ved ordinær førstegangsmelding mot betaling av fullt registreringsgebyr.</article><article class="legalP" id="paragraf-16-ledd-4">Fra 1. januar 1988 skal alle meldinger om førstegangsregistrering samt endringsmeldinger meldes til Foretaksregisteret. Et handelsregistrert foretak må ha meldt overføring til Foretaksregisteret før endringsmelding kan registreres. Melding om forhold som nevnt i <a href="lov/1985-06-21-78/§4-6">foretaksregisterloven §§ 4-6</a> og <a href="lov/1985-06-21-78/§4-7">4-7</a> samt melding om oppløsning og sletting av foretak skal likevel meldes til handelsregistrene når det gjelder foretak som ikke har meldt overføring til Foretaksregisteret.</article><article class="legalP" id="paragraf-16-ledd-5">Fra det tidspunkt et handelsregistrert foretak har fått registrert overføring til Foretaksregisteret, skal opplysninger om foretaket avgis av Foretaksregisteret. Handelsregistrene gir likevel eldre opplysninger om overførte foretak og ellers opplysninger om foretak som ikke er overført. Nærings- og handelsdepartementet kan gi nærmere regler om oppbevaring av eldre opplysninger, og kan i den forbindelse fravike bestemmelsene i forrige punktum.</article><article class="legalP" id="paragraf-16-ledd-6">For ansvarlige selskaper eller kommandittselskaper som er stiftet før selskapslovens ikrafttredelse, må overføringsmelding med vedlegg være i samsvar med selskapsloven og foretaksregisterloven selv om selskapslovens overgangstid på 2 år ikke er utløpt.</article><article class="legalP" id="paragraf-16-ledd-7">Foretak som ikke er registrert i et handelsregister, men som pr. 31. desember 1987 driver virksomhet som er registreringspliktig etter foretaksregisterloven, skal være meldt til Foretaksregisteret innen 1. juli 1988.</article><article class="changesToParent">Endret ved <a href="forskrift/2005-05-13-433">forskrift 13 mai 2005 nr. 433</a> (i kraft 1 juli 2005).</article></article><article class="legalArticle" data-lovdata-URL="SF/forskrift/1987-12-18-984/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Ikrafttredelse.</span></h2><article class="legalP" id="paragraf-17-ledd-1">Forskriften trer i kraft 1. januar 1988. Fra samme tidspunkt oppheves forordning av 25. november 1943 om visse krav til de meldinger som gis til handelsregisteret.</article></article><article class="legalArticle" data-lovdata-URL="SF/forskrift/1987-12-18-984/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Delegering</span></h2><article class="legalP" id="paragraf-18-ledd-1">Den kompetanse som i medhold av <a href="lov/1985-06-21-78">lov 21. juni 1985 nr. 78</a> om registrering av foretak <a href="lov/1985-06-21-78/§1-1">§ 1-1</a>, <a href="lov/1985-06-21-78/§8-1">§ 8-1</a> og <a href="lov/1985-06-21-78/§11-2">§ 11-2</a> er lagt til Kongen, delegeres videre til Nærings- og handelsdepartementet.</article><article class="changesToParent">Tilføyd ved <a href="forskrift/2005-05-13-433">forskrift 13 mai 2005 nr. 433</a> (i kraft 1 juli 2005).</article></article></main></body></html>