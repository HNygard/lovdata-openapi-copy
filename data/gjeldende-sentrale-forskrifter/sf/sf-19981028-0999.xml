<!DOCTYPE html><html lang="no"><head><title>Forskrift om statsgaranti for lønnskrav ved konkurs m.v.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-1998-10-28-999</dd><dt class="dokid">DokumentID</dt><dd class="dokid">SF/forskrift/1998-10-28-999</dd><dt class="ministry">Departement</dt><dd class="ministry"><ul><li>Arbeids- og inkluderingsdepartementet</li></ul></dd><dt class="subunit">Etat</dt><dd class="subunit"><ul><li>Arbeidsmarkedsavdelingen</li></ul></dd><dt class="publishedIn">Publisert i</dt><dd class="publishedIn">Avd I 1998 1571</dd><dt class="dateInForce">I kraft fra</dt><dd class="dateInForce">1999-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2023-01-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2022-12-04-2089">forskrift/2022-12-04-2089</a> fra 2023-01-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/1992-06-05-431">forskrift/1992-06-05-431</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1973-12-14-61/§2">lov/1973-12-14-61/§2</a></li><li><a href="lov/1973-12-14-61/§10">lov/1973-12-14-61/§10</a></li><li><a href="forskrift/1985-09-20-1711">forskrift/1985-09-20-1711</a></li></ul></dd><dt class="titleShort">Korttittel</dt><dd class="titleShort">Forskrift om statsgaranti for lønnskrav</dd><dt class="title">Tittel</dt><dd class="title">Forskrift om statsgaranti for lønnskrav ved konkurs m.v.</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kommunal- og regionaldepartementet 28. oktober 1998 med hjemmel i <a href="lov/1973-12-14-61">lov av 14. desember 1973 nr. 61</a> om statsgaranti for lønnskrav ved konkurs m.v. <a href="lov/1973-12-14-61/§2">§ 2</a> og <a href="lov/1973-12-14-61/§10">§ 10</a>, jf. <a href="forskrift/1985-09-20-1711">delegeringsvedtak 20. september 1985 nr. 1711</a>. <br /> <strong>EØS-henvisninger:</strong> <a href="avtale/avt-1992-05-02-1-v18">EØS-avtalen vedlegg XVIII</a> nr. 24 (direktiv <a href="eu/32008l0094">2008/94/EF</a>, endret ved direktiv (EU) <a href="eu/32015l1794">2015/1794</a>). <br /><strong>Endret</strong> ved <a href="forskrift/1998-12-07-1292">forskrifter 7 des 1998 nr. 1292</a>, <a href="forskrift/1999-12-29-1536">29 des 1999 nr. 1536</a>, <a href="forskrift/2002-06-27-774">27 juni 2002 nr. 774</a>, <a href="forskrift/2003-02-19-205">19 feb 2003 nr. 205</a>, <a href="forskrift/2006-03-15-339">15 mars 2006 nr. 339</a>, <a href="forskrift/2006-06-30-790">30 juni 2006 nr. 790</a>, <a href="forskrift/2006-12-18-1494">18 des 2006 nr. 1494</a>, <a href="forskrift/2007-12-20-1671">20 des 2007 nr. 1671</a>, <a href="forskrift/2009-08-14-1075">14 aug 2009 nr. 1075</a>, <a href="forskrift/2013-02-05-141">5 feb 2013 nr. 141</a>, <a href="forskrift/2014-03-28-354">28 mars 2014 nr. 354</a>, <a href="forskrift/2017-12-21-2362">21 des 2017 nr. 2362</a>, <a href="forskrift/2022-12-04-2089">4 des 2022 nr. 2089</a> (i kraft 1 jan 2023).</dd><dt class="refid">RefID</dt><dd class="refid">forskrift/1998-10-28-999</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om statsgaranti for lønnskrav ved konkurs m.v.</a><ul class="tocSubUl"><li><a href="#kapittel-1" data-child-interval="§§ 1-1 – 1-3">Kap. 1. Arbeidsforhold som omfattes av garantien</a><ul class="tocSubUl"><li><a href="#kapittel-1-paragraf-1">§ 1-1. Virkeområde</a></li><li><a href="#kapittel-1-paragraf-2">§ 1-2. Virksomhetsoverdragelse</a></li><li><a href="#kapittel-1-paragraf-3">§ 1-3. Insolvent dødsbo, avvikling av insolvent selskap etter aksjeloven og banker og forsikringsselskaper under offentlig administrasjon</a></li></ul></li><li><a href="#kapittel-2" data-child-interval="§§ 2-1 – 2-2">Kap. 2. Særregler for arbeidstakere på fiske- og fangstfartøyer, skip, borefartøyer og flyttbare innretninger i sjøen</a><ul class="tocSubUl"><li><a href="#kapittel-2-paragraf-1">§ 2-1. Fritak for vilkåret om konkurs</a></li><li><a href="#kapittel-2-paragraf-2">§ 2-2. Fritidsgodtgjøring og fri reise med underhold</a></li></ul></li><li><a href="#kapittel-3" data-child-interval="§§ 3-1 – 3-4">Kap. 3. Fremgangsmåten ved søknad om lønnsgarantidekning</a><ul class="tocSubUl"><li><a href="#kapittel-3-paragraf-1">§ 3-1. Søknadsblankett og adressat</a></li><li><a href="#kapittel-3-paragraf-2">§ 3-2. Søknadens innhold</a></li><li><a href="#kapittel-3-paragraf-3">§ 3-3. (Opphevet ved forskrift 28 mars 2014 nr. 354.)</a></li><li><a href="#kapittel-3-paragraf-4">§ 3-4. Søknadsfrister</a></li></ul></li><li><a href="#kapittel-4" data-child-interval="§§ 4-1 – 4-3">Kap. 4. Arbeids- og velferdsetatens oppgaver</a><ul class="tocSubUl"><li><a href="#kapittel-4-paragraf-1">§ 4-1. Avgjørelsesmyndighet og plikter</a></li><li><a href="#kapittel-4-paragraf-2">§ 4-2. Utbetaling</a></li><li><a href="#kapittel-4-paragraf-3">§ 4-3. Regress</a></li></ul></li><li><a href="#kapittel-5" data-child-interval="§§ 5-1 – 5-6">Kap. 5. Bostyrers oppgaver</a><ul class="tocSubUl"><li><a href="#kapittel-5-paragraf-1">§ 5-1. Bistand i lønnsgarantisaker</a></li><li><a href="#kapittel-5-paragraf-2">§ 5-2. Bostyrers veiledningsplikt</a></li><li><a href="#kapittel-5-paragraf-3">§ 5-3. Dekning fra boet</a></li><li><a href="#kapittel-5-paragraf-4">§ 5-4. Bostyrers plikter i forbindelse med kontroll og oversendelse av krav</a></li><li><a href="#kapittel-5-paragraf-5">§ 5-5. Bostyrers plikter i forbindelse med utbetalingen</a></li><li><a href="#kapittel-5-paragraf-6">§ 5-6. Avsluttende behandling</a></li></ul></li><li><a href="#kapittel-6" data-child-interval="§ 6-1">Kap. 6. Tingrettens oppgaver</a><ul class="tocSubUl"><li><a href="#kapittel-6-paragraf-1">§ 6-1. Tingrettens oppgaver</a></li></ul></li><li><a href="#kapittel-7" data-child-interval="§§ 7-1 – 7-4">Kap. 7. Omkostninger – Godtgjøring</a><ul class="tocSubUl"><li><a href="#kapittel-7-paragraf-1">§ 7-1. Ansvar for omkostningene ved bobehandlingen</a></li><li><a href="#kapittel-7-paragraf-2">§ 7-2. Godtgjøring for merarbeid og utgifter ved behandlingen av lønnsgarantisakene</a></li><li><a href="#kapittel-7-paragraf-3">§ 7-3. Bostyrers godtgjøring for bistand ved sjøpant</a></li><li><a href="#kapittel-7-paragraf-4">§ 7-4. Omkostninger i forbindelse med konkursbegjæring</a></li></ul></li><li><a href="#kapittel-8" data-child-interval="§ 8-1">Kap. 8. Ikrafttreden og overgangsregler</a><ul class="tocSubUl"><li><a href="#kapittel-8-paragraf-1">§ 8-1. Ikrafttreden og overgangsregler</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/1998-10-28-999" id="dokument"><h1>Forskrift om statsgaranti for lønnskrav ved konkurs m.v.</h1><section class="section" data-name="kap1" id="kapittel-1" data-lovdata-URL="SF/forskrift/1998-10-28-999/KAPITTEL_1"><h2>Kap. 1. Arbeidsforhold som omfattes av garantien</h2><article class="legalArticle" data-lovdata-URL="SF/forskrift/1998-10-28-999/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Virkeområde</span></h3><ol class="defaultList" type="1"><li data-name="1." value="1"><article class="listArticle" id="kapittel-1-paragraf-1-punkt-1"><article class="legalP" id="kapittel-1-paragraf-1-punkt-1-ledd-1">Garantien omfatter lønn m.v. til arbeidstakere som har utført arbeid i annens tjeneste i et arbeidsforhold hvor det skal betales arbeidsgiveravgift til folketrygden.</article></article></li><li data-name="2." value="2"><article class="listArticle" id="kapittel-1-paragraf-1-punkt-2"><article class="legalP" id="kapittel-1-paragraf-1-punkt-2-ledd-1">Selv om det ikke skal betales arbeidsgiveravgift omfatter garantien også: <ol class="defaultList" type="a"><li data-name="a." value="1"><article class="listArticle" id="kapittel-1-paragraf-1-punkt-2-ledd-1-punkt-1"><article class="legalP" id="kapittel-1-paragraf-1-punkt-2-ledd-1-punkt-1-ledd-1">lønn m.v. til arbeidstakere på norske fiske- og fangstfartøyer.</article></article></li><li data-name="b." value="2"><article class="listArticle" id="kapittel-1-paragraf-1-punkt-2-ledd-1-punkt-2"><article class="legalP" id="kapittel-1-paragraf-1-punkt-2-ledd-1-punkt-2-ledd-1">lønn mv. til arbeidstaker som har utført arbeid i Norge for arbeidsgiver hjemmehørende i annet EØS-land, dersom det i sistnevnte land er oppstått en situasjon som nevnt i artikkel 2 (1) i direktiv <a href="eu/32008l0094">2008/94/EF</a>. Dekning av lønn mv. skjer i henhold til norsk regelverk.</article></article></li><li data-name="c." value="3"><article class="listArticle" id="kapittel-1-paragraf-1-punkt-2-ledd-1-punkt-3"><article class="legalP" id="kapittel-1-paragraf-1-punkt-2-ledd-1-punkt-3-ledd-1">lønn m.v. til arbeidstakere som har utført arbeid i et annet EØS-land for arbeidsgiver som bare kan begjæres konkurs i Norge, i den utstrekning arbeidstakerne ikke får lønnsgarantidekning i det land de er trygdet eller har utført arbeidet.</article></article></li></ol></article></article></li></ol><article class="changesToParent">Endret ved <a href="forskrift/2006-03-15-339">forskrifter 15 mars 2006 nr. 339</a>, <a href="forskrift/2013-02-05-141">5 feb 2013 nr. 141</a>, <a href="forskrift/2017-12-21-2362">21 des 2017 nr. 2362</a> (i kraft 1 jan 2018).</article></article><article class="legalArticle" data-lovdata-URL="SF/forskrift/1998-10-28-999/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Virksomhetsoverdragelse</span></h3><ol class="defaultList" type="1"><li data-name="1." value="1"><article class="listArticle" id="kapittel-1-paragraf-2-punkt-1"><article class="legalP" id="kapittel-1-paragraf-2-punkt-1-ledd-1">Hvis virksomheten er overdratt til ny innehaver (jf. <a href="lov/2005-06-17-62/kap16">arbeidsmiljøloven kap. 16</a>), kan arbeidstakeren likevel få lønnsgarantidekning på vanlige vilkår frem til overdragelsestidspunktet.</article></article></li><li data-name="2." value="2"><article class="listArticle" id="kapittel-1-paragraf-2-punkt-2"><article class="legalP" id="kapittel-1-paragraf-2-punkt-2-ledd-1">Ved utbetaling over lønnsgarantien trer staten inn i arbeidstakernes krav mot den tidligere innehaveren og dennes bo, jf. <a href="lov/1973-12-14-61/§6">lønnsgarantiloven § 6</a>. Staten kan også rette regresskrav mot den nye arbeidsgiveren, jf. <a href="lov/2005-06-17-62/§16-2">arbeidsmiljøloven § 16-2</a> første ledd. Fremsettelse av slikt regresskrav kan påklages etter forvaltningslovens regler.</article></article></li></ol><article class="changesToParent">Endret ved <a href="forskrift/1999-12-29-1536">forskrifter 29 des 1999 nr. 1536</a> (i kraft 1 jan 2000), <a href="forskrift/2013-02-05-141">5 feb 2013 nr. 141</a>.</article></article><article class="legalArticle" data-lovdata-URL="SF/forskrift/1998-10-28-999/§1-3" data-name="§1-3" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>. <span class="legalArticleTitle">Insolvent dødsbo, avvikling av insolvent selskap etter aksjeloven og banker og forsikringsselskaper under offentlig administrasjon</span></h3><article class="legalP" id="kapittel-1-paragraf-3-ledd-1">Bestemmelsen i forskriften her gjelder tilsvarende ved skifte av insolvent dødsbo, avvikling av insolvent selskap etter <a href="lov/1997-06-13-44/§16-15">aksjeloven § 16-15</a> og <a href="lov/1997-06-13-45/§16-15">allmennaksjeloven § 16-15</a> og for banker og forsikringsselskaper under offentlig administrasjon. Reglene i forskriften her som gjelder bostyrer får tilsvarende anvendelse for administrasjonsstyret i banker og forsikringsselskaper under offentlig administrasjon.</article><article class="changesToParent">Endret ved <a href="forskrift/1998-12-07-1292">forskrift 7 des 1998 nr. 1292</a>.</article></article></section><section class="section" data-name="kap2" id="kapittel-2" data-lovdata-URL="SF/forskrift/1998-10-28-999/KAPITTEL_2"><h2>Kap. 2. Særregler for arbeidstakere på fiske- og fangstfartøyer, skip, borefartøyer og flyttbare innretninger i sjøen</h2><article class="legalArticle" data-lovdata-URL="SF/forskrift/1998-10-28-999/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Fritak for vilkåret om konkurs</span></h3><ol class="defaultList" type="1"><li data-name="1." value="1"><article class="listArticle" id="kapittel-2-paragraf-1-punkt-1"><article class="legalP" id="kapittel-2-paragraf-1-punkt-1-ledd-1">Arbeids- og velferdsetaten kan frita arbeidstakere på fiske- og fangstfartøyer, skip, borefartøyer og flyttbare innretninger i sjøen for vilkåret om konkursåpning hos arbeidsgiver, jf <a href="lov/1973-12-14-61/§1">lønnsgarantiloven § 1</a> første ledd. Vilkårene for et slikt fritak er: <ol class="defaultList" type="a"><li data-name="a." value="1"><article class="listArticle" id="kapittel-2-paragraf-1-punkt-1-ledd-1-punkt-1"><article class="legalP" id="kapittel-2-paragraf-1-punkt-1-ledd-1-punkt-1-ledd-1">at begjæring om åpning av konkurs er avvist av tingretten fordi arbeidstakers krav anses betryggende sikret ved sjøpant, jf <a href="lov/1994-06-24-39/kapii">sjøloven av 24 juni 1994 nr 39 kap II</a>, og</article></article></li><li data-name="b." value="2"><article class="listArticle" id="kapittel-2-paragraf-1-punkt-1-ledd-1-punkt-2"><article class="legalP" id="kapittel-2-paragraf-1-punkt-1-ledd-1-punkt-2-ledd-1">at sjøpantet ikke kan realiseres etter norsk lov, og</article></article></li><li data-name="c." value="3"><article class="listArticle" id="kapittel-2-paragraf-1-punkt-1-ledd-1-punkt-3"><article class="legalP" id="kapittel-2-paragraf-1-punkt-1-ledd-1-punkt-3-ledd-1">at arbeidstaker kan sannsynliggjøre at arbeidsgiveres virksomhet er insolvent og endelig opphørt.</article></article></li></ol></article></article></li><li data-name="2." value="2"><article class="listArticle" id="kapittel-2-paragraf-1-punkt-2"><article class="legalP" id="kapittel-2-paragraf-1-punkt-2-ledd-1">Dersom det blir gitt slikt fritak får <a href="lov/1984-06-08-59/§9-3">dekningsloven § 9-3</a> anvendelse så langt den passer. Som fristdag regnes den dag tingretten mottok begjæring om åpning av konkurs som nevnt i nr 1 a). Søknad om lønnsgarantidekning må sendes til Arbeids- og velferdsetaten uten ugrunnet opphold etter at det foreligger en rettskraftig avgjørelse.</article></article></li></ol><article class="changesToParent">Endret ved <a href="forskrift/2003-02-19-205">forskrifter 19 feb 2003 nr. 205</a>, <a href="forskrift/2006-12-18-1494">18 des 2006 nr. 1494</a> (i kraft 1 jan 2007).</article></article><article class="legalArticle" data-lovdata-URL="SF/forskrift/1998-10-28-999/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Fritidsgodtgjøring og fri reise med underhold</span></h3><article class="legalP" id="kapittel-2-paragraf-2-ledd-1">På vanlige vilkår for lønnsgarantidekning, men etter de særlige begrensningsregler nevnt i denne bestemmelsen, dekker garantien også:<ol class="defaultList" type="a"><li data-name="a." value="1"><article class="listArticle" id="kapittel-2-paragraf-2-ledd-1-punkt-1"><article class="legalP" id="kapittel-2-paragraf-2-ledd-1-punkt-1-ledd-1">fritidsgodtgjøring etter de samme regler som for feriepenger (jf <a href="lov/1984-06-08-59/§9-3">dekningsloven § 9-3</a> første ledd nr 2)</article></article></li><li data-name="b." value="2"><article class="listArticle" id="kapittel-2-paragraf-2-ledd-1-punkt-2"><article class="legalP" id="kapittel-2-paragraf-2-ledd-1-punkt-2-ledd-1">krav i medhold av sjømannsloven på fri reise med underhold, eller tilsvarende krav som har grunnlag i tariffavtale eller annen skriftlig avtale. Kravets forfallstid må ikke ligge lenger tilbake enn fire måneder før fristdagen. Kravet omfattes ikke av beløpsbegrensningen i <a href="lov/1973-12-14-61/§1">lønnsgarantiloven § 1</a> tredje ledd.</article></article></li></ol></article></article></section><section class="section" data-name="kap3" id="kapittel-3" data-lovdata-URL="SF/forskrift/1998-10-28-999/KAPITTEL_3"><h2>Kap. 3. Fremgangsmåten ved søknad om lønnsgarantidekning</h2><article class="legalArticle" data-lovdata-URL="SF/forskrift/1998-10-28-999/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Søknadsblankett og adressat</span></h3><article class="legalP" id="kapittel-3-paragraf-1-ledd-1">Arbeidstaker skal søke om lønnsgarantidekning på søknadsblankett fastsatt av Arbeids- og velferdsetaten. Blanketten skal sendes til bostyrer. Dersom bostyrer fritar arbeidstaker fra vilkåret om bruk av søknadsblankett, jf <a href="forskrift/1998-10-28-999/§5-4">§ 5-4</a> nr 3, må arbeidstaker likevel skriftlig bekrefte kravet.</article><article class="changesToParent">Endret ved <a href="forskrift/2006-12-18-1494">forskrift 18 des 2006 nr. 1494</a> (i kraft 1 jan 2007).</article></article><article class="legalArticle" data-lovdata-URL="SF/forskrift/1998-10-28-999/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Søknadens innhold</span></h3><ol class="defaultList" type="1"><li data-name="1." value="1"><article class="listArticle" id="kapittel-3-paragraf-2-punkt-1"><article class="legalP" id="kapittel-3-paragraf-2-punkt-1-ledd-1">Det er et vilkår for lønnsgarantidekning at arbeidstaker har gitt de opplysninger og de vedlegg som kreves i søknadsblanketten.</article></article></li><li data-name="2." value="2"><article class="listArticle" id="kapittel-3-paragraf-2-punkt-2"><article class="legalP" id="kapittel-3-paragraf-2-punkt-2-ledd-1">Det skal søkes om brutto lønnskrav. Dersom det er foretatt skattetrekk eller det av andre grunner bare gjenstår et nettokrav, er det netto lønnskrav det skal søkes om.</article></article></li><li data-name="3." value="3"><article class="listArticle" id="kapittel-3-paragraf-2-punkt-3"><article class="legalP" id="kapittel-3-paragraf-2-punkt-3-ledd-1">Andre inntekter som er kommet i stedet for inntekt hos konkursskyldneren i søknadsperioden skal oppgis i søknaden. Det samme gjelder dagpenger under arbeidsledighet og andre ytelser fra folketrygden.</article></article></li><li data-name="4." value="4"><article class="listArticle" id="kapittel-3-paragraf-2-punkt-4"><article class="legalP" id="kapittel-3-paragraf-2-punkt-4-ledd-1">Arbeidstaker må selv sannsynliggjøre eksistensen av og størrelsen på sitt lønnskrav.</article></article></li><li data-name="5." value="5"><article class="listArticle" id="kapittel-3-paragraf-2-punkt-5"><article class="legalP" id="kapittel-3-paragraf-2-punkt-5-ledd-1">For arbeidstakere på skip hvor det er utferdiget hyreoppgjørsskjema for kravet, skal skjemaet eller en kopi av det vedlegges søknaden.</article></article></li></ol><article class="changesToParent">Endret ved <a href="forskrift/1999-12-29-1536">forskrift 29 des 1999 nr. 1536</a> (i kraft 1 jan 2000).</article></article><article class="legalArticle" data-lovdata-URL="SF/forskrift/1998-10-28-999/§3-3" data-name="§3-3" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">(Opphevet ved <a href="forskrift/2014-03-28-354">forskrift 28 mars 2014 nr. 354</a>.)</span></h3></article><article class="legalArticle" data-lovdata-URL="SF/forskrift/1998-10-28-999/§3-4" data-name="§3-4" id="kapittel-3-paragraf-4"><h3 class="legalArticleHeader"><span class="legalArticleValue">§ 3-4</span>. <span class="legalArticleTitle">Søknadsfrister</span></h3><ol class="defaultList" type="1"><li data-name="1." value="1"><article class="listArticle" id="kapittel-3-paragraf-4-punkt-1"><article class="legalP" id="kapittel-3-paragraf-4-punkt-1-ledd-1">Det er et vilkår for lønnsgarantidekning at arbeidstaker skriftlig har meldt sitt krav i boet innen den frist tingretten har satt for anmeldelse av fordringer.</article></article></li><li data-name="2." value="2"><article class="listArticle" id="kapittel-3-paragraf-4-punkt-2"><article class="legalP" id="kapittel-3-paragraf-4-punkt-2-ledd-1">Krav skal likevel tas under behandling dersom det skriftlig er meldt for bostyrer før bobehandlingen er avsluttet.</article></article></li><li data-name="3." value="3"><article class="listArticle" id="kapittel-3-paragraf-4-punkt-3"><article class="legalP" id="kapittel-3-paragraf-4-punkt-3-ledd-1">Er bobehandlingen avsluttet, skal søknaden likevel tas under behandling etter reglene for konkurssaker, dersom den er mottatt av bostyrer eller Arbeids- og velferdsetaten innen 6 måneder etter konkursåpning.</article></article></li></ol><article class="changesToParent">Endret ved <a href="forskrift/2003-02-19-205">forskrifter 19 feb 2003 nr. 205</a>, <a href="forskrift/2006-12-18-1494">18 des 2006 nr. 1494</a> (i kraft 1 jan 2007).</article></article></section><section class="section" data-name="kap4" id="kapittel-4" data-lovdata-URL="SF/forskrift/1998-10-28-999/KAPITTEL_4"><h2>Kap. 4. Arbeids- og velferdsetatens oppgaver</h2><article class="changesToParent">Overskriften endret ved <a href="forskrift/2006-12-18-1494">forskrift 18 des 2006 nr. 1494</a> (i kraft 1 jan 2007).</article><article class="legalArticle" data-lovdata-URL="SF/forskrift/1998-10-28-999/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Avgjørelsesmyndighet og plikter</span></h3><ol class="defaultList" type="1"><li data-name="1." value="1"><article class="listArticle" id="kapittel-4-paragraf-1-punkt-1"><article class="legalP" id="kapittel-4-paragraf-1-punkt-1-ledd-1">Arbeids- og velferdsetaten behandler og avgjør søknader om lønnsgarantidekning.</article></article></li><li data-name="2." value="2"><article class="listArticle" id="kapittel-4-paragraf-1-punkt-2"><article class="legalP" id="kapittel-4-paragraf-1-punkt-2-ledd-1">Arbeids- og velferdsetaten skal gi veiledning ved henvendelser om lønnsgarantispørsmål.</article></article></li><li data-name="3." value="3"><article class="listArticle" id="kapittel-4-paragraf-1-punkt-3"><article class="legalP" id="kapittel-4-paragraf-1-punkt-3-ledd-1">Arbeids- og velferdsetaten skal bistå tingrett og bostyrer ved avklaring av spørsmål som har betydning for rask behandling av lønnsgarantikrav.</article></article></li></ol><article class="changesToParent">Endret ved <a href="forskrift/2003-02-19-205">forskrifter 19 feb 2003 nr. 205</a>, <a href="forskrift/2006-12-18-1494">18 des 2006 nr. 1494</a> (i kraft 1 jan 2007).</article></article><article class="legalArticle" data-lovdata-URL="SF/forskrift/1998-10-28-999/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Utbetaling</span></h3><ol class="defaultList" type="1"><li data-name="1." value="1"><article class="listArticle" id="kapittel-4-paragraf-2-punkt-1"><article class="legalP" id="kapittel-4-paragraf-2-punkt-1-ledd-1">Arbeids- og velferdsetaten skal foreta utbetaling av godkjente krav til bostyrer så snart som mulig. Bostyrer får overført det samlede beløp til fordeling.</article></article></li><li data-name="2." value="2"><article class="listArticle" id="kapittel-4-paragraf-2-punkt-2"><article class="legalP" id="kapittel-4-paragraf-2-punkt-2-ledd-1">Utbetaling skal foretas til boets konto. I tilfeller hvor bokonto etter samtykke fra tingretten ikke er opprettet, jf <a href="lov/1984-06-08-58/§86">konkursloven § 86</a>, eller hvor bokonto er avsluttet før utbetaling finner sted, kan utbetaling foretas til klientkonto.</article></article></li><li data-name="3." value="3"><article class="listArticle" id="kapittel-4-paragraf-2-punkt-3"><article class="legalP" id="kapittel-4-paragraf-2-punkt-3-ledd-1">Arbeids- og velferdsetaten kan i spesielle tilfeller foreta utbetaling direkte til søkeren.</article></article></li></ol><article class="changesToParent">Endret ved <a href="forskrift/2003-02-19-205">forskrifter 19 feb 2003 nr. 205</a>, <a href="forskrift/2006-12-18-1494">18 des 2006 nr. 1494</a> (i kraft 1 jan 2007).</article></article><article class="legalArticle" data-lovdata-URL="SF/forskrift/1998-10-28-999/§4-3" data-name="§4-3" id="kapittel-4-paragraf-3"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">Regress</span></h3><article class="legalP" id="kapittel-4-paragraf-3-ledd-1">Arbeids- og velferdsetaten sørger for anmeldelse og eventuell innkreving av statens regresskrav, jf <a href="lov/1973-12-14-61/§6">lønnsgarantiloven § 6</a>, og overføring av de innbetalte beløp til den særlige inntektskonto for slike beløp i statsregnskapet.</article><article class="changesToParent">Endret ved <a href="forskrift/2006-12-18-1494">forskrift 18 des 2006 nr. 1494</a> (i kraft 1 jan 2007).</article></article></section><section class="section" data-name="kap5" id="kapittel-5" data-lovdata-URL="SF/forskrift/1998-10-28-999/KAPITTEL_5"><h2>Kap. 5. Bostyrers oppgaver</h2><article class="legalArticle" data-lovdata-URL="SF/forskrift/1998-10-28-999/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Bistand i lønnsgarantisaker</span></h3><article class="legalP" id="kapittel-5-paragraf-1-ledd-1">Bostyrer skal bistå Arbeids- og velferdsetaten og arbeidstakerne ved behandling av saker etter lønnsgarantiloven. Av hensyn til behovet for rask dekning skal behandlingen påskyndes.</article><article class="changesToParent">Endret ved <a href="forskrift/2006-12-18-1494">forskrift 18 des 2006 nr. 1494</a> (i kraft 1 jan 2007).</article></article><article class="legalArticle" data-lovdata-URL="SF/forskrift/1998-10-28-999/§5-2" data-name="§5-2" id="kapittel-5-paragraf-2"><h3 class="legalArticleHeader"><span class="legalArticleValue">§ 5-2</span>. <span class="legalArticleTitle">Bostyrers veiledningsplikt</span></h3><ol class="defaultList" type="1"><li data-name="1." value="1"><article class="listArticle" id="kapittel-5-paragraf-2-punkt-1"><article class="legalP" id="kapittel-5-paragraf-2-punkt-1-ledd-1">Bostyrer skal snarest mulig etter konkursåpning gi alle arbeidstakerne som kan ha et krav mot virksomheten orientering om lønnsgarantiordningen. Det skal gis veiledning ved utfylling av søknadsblanketter og fremsettelse av søknader. Til arbeidstakere som ikke sysselsettes av boet, skal bostyrer gi særlig veiledning om plikten til å melde seg hos Arbeids- og velferdsetaten som arbeidssøker, jf <a href="forskrift/1998-10-28-999/§3-3">§ 3-3</a>. Veiledningsplikten gjelder også etter at boet er innstilt etter <a href="lov/1984-06-08-58/§135">konkursloven § 135</a>, jf også § 5-4 nr 4 i forskriften her.</article></article></li><li data-name="2." value="2"><article class="listArticle" id="kapittel-5-paragraf-2-punkt-2"><article class="legalP" id="kapittel-5-paragraf-2-punkt-2-ledd-1">Bostyrer skal gi melding til Arbeids- og velferdsetaten i det distriktet virksomheten holder til om konkursen og om hvilke arbeidstakere som omfattes av den, jf <a href="lov/1984-06-08-58/§78">konkursloven § 78</a> tredje ledd.</article></article></li></ol><article class="changesToParent">Endret ved <a href="forskrift/2006-06-30-790">forskrift 30 juni 2006 nr. 790</a> (i kraft 1 juli 2006, se endringsforskriften for overgangsregel), <a href="forskrift/2006-12-18-1494">18 des 2006 nr. 1494</a> (i kraft 1 jan 2007).</article></article><article class="legalArticle" data-lovdata-URL="SF/forskrift/1998-10-28-999/§5-3" data-name="§5-3" id="kapittel-5-paragraf-3"><h3 class="legalArticleHeader"><span class="legalArticleValue">§ 5-3</span>. <span class="legalArticleTitle">Dekning fra boet</span></h3><article class="legalP" id="kapittel-5-paragraf-3-ledd-1">Så snart som mulig under bobehandlingen bør det klarlegges om lønnskravene kan dekkes av boet og utbetales raskt uten bruk av lønnsgarantiordningen, jf <a href="lov/1984-06-08-58/§127">konkursloven §§ 127</a> og <a href="lov/1984-06-08-58/§132">132</a> fjerde ledd.</article></article><article class="legalArticle" data-lovdata-URL="SF/forskrift/1998-10-28-999/§5-4" data-name="§5-4" id="kapittel-5-paragraf-4"><h3 class="legalArticleHeader"><span class="legalArticleValue">§ 5-4</span>. <span class="legalArticleTitle">Bostyrers plikter i forbindelse med kontroll og oversendelse av krav</span></h3><ol class="defaultList" type="1"><li data-name="1." value="1"><article class="listArticle" id="kapittel-5-paragraf-4-punkt-1"><article class="legalP" id="kapittel-5-paragraf-4-punkt-1-ledd-1">Bostyrer skal <ol class="defaultList" type="a"><li data-name="a." value="1"><article class="listArticle" id="kapittel-5-paragraf-4-punkt-1-ledd-1-punkt-1"><article class="legalP" id="kapittel-5-paragraf-4-punkt-1-ledd-1-punkt-1-ledd-1">motta og kontrollere arbeidstakernes søknader, og sørge for at feil og mangler blir rettet,</article></article></li><li data-name="b." value="2"><article class="listArticle" id="kapittel-5-paragraf-4-punkt-1-ledd-1-punkt-2"><article class="legalP" id="kapittel-5-paragraf-4-punkt-1-ledd-1-punkt-2-ledd-1">sørge for at de fremsatte lønnskrav m.v. formelt blir registrert som krav i boet,</article></article></li><li data-name="c." value="3"><article class="listArticle" id="kapittel-5-paragraf-4-punkt-1-ledd-1-punkt-3"><article class="legalP" id="kapittel-5-paragraf-4-punkt-1-ledd-1-punkt-3-ledd-1">på vegne av arbeidstakerne snarest mulig sende kontrollerte og forfalte krav på lønnsgarantidekning til Arbeids- og velferdsetaten i samsvar med bestemmelsene nedenfor. Søknadsblanketter som er utfylt av arbeidstakerne oversendes bare hvis Arbeids- og velferdsetaten av kontrollmessige grunner ber om det.</article></article></li></ol></article></article></li><li data-name="2." value="2"><article class="listArticle" id="kapittel-5-paragraf-4-punkt-2"><article class="legalP" id="kapittel-5-paragraf-4-punkt-2-ledd-1">Bostyrer skal overføre forfalte og kontrollerte krav til samleliste fastsatt av Arbeids- og velferdsetaten. Samlelisten oversendes Arbeids- og velferdsetaten sammen med utfylt oversendelsesblankett for bostyrere, fastsatt av Arbeids- og velferdsetaten. Bostyrer skal gi påtegning om sin innstilling eller om resultatet av prøvelse av fordringen.</article></article></li><li data-name="3." value="3"><article class="listArticle" id="kapittel-5-paragraf-4-punkt-3"><article class="legalP" id="kapittel-5-paragraf-4-punkt-3-ledd-1">I boer hvor de nødvendige opplysninger for vurdering av arbeidstakernes krav kan innhentes på annen betryggende måte, kan bostyrer frita arbeidstakerne fra å fremsette søknadene på fastsatt blankett (se <a href="forskrift/1998-10-28-999/§3-1">§§ 3-1</a> og <a href="forskrift/1998-10-28-999/§3-2">3-2</a>). Arbeids- og velferdsetaten kan omgjøre bostyrers beslutning og sette som vilkår for lønnsgarantidekning at arbeidstakerne fyller ut blanketter i samsvar med bestemmelsene foran.</article></article></li><li data-name="4." value="4"><article class="listArticle" id="kapittel-5-paragraf-4-punkt-4"><article class="legalP" id="kapittel-5-paragraf-4-punkt-4-ledd-1">Dersom bobehandlingen er avsluttet, jf <a href="lov/1984-06-08-58/§137">konkursloven § 137</a>, skal bostyrer likevel behandle søknader om lønnsgarantidekning i samsvar med bestemmelsene foran. Søknader som er mottatt etter fristen i <a href="forskrift/1998-10-28-999/§3-4">§ 3-4</a> nr 3 oversendes uten videre behandling til Arbeids- og velferdsetaten. Etter anmodning fra Arbeids- og velferdsetaten, skal bostyreren medvirke til ferdigbehandling av garantisakene. For bostyrers godtgjøring gjelder <a href="forskrift/1998-10-28-999/kap7">kap 7</a> tilsvarende.</article></article></li></ol><article class="changesToParent">Endret ved <a href="forskrift/2006-12-18-1494">forskrift 18 des 2006 nr. 1494</a> (i kraft 1 jan 2007).</article></article><article class="legalArticle" data-lovdata-URL="SF/forskrift/1998-10-28-999/§5-5" data-name="§5-5" id="kapittel-5-paragraf-5"><h3 class="legalArticleHeader"><span class="legalArticleValue">§ 5-5</span>. <span class="legalArticleTitle">Bostyrers plikter i forbindelse med utbetalingen</span></h3><ol class="defaultList" type="1"><li data-name="1." value="1"><article class="listArticle" id="kapittel-5-paragraf-5-punkt-1"><article class="legalP" id="kapittel-5-paragraf-5-punkt-1-ledd-1">Bostyrer skal omgående foreta utbetaling av de tilkjente garantibeløp. Inntil slik utbetaling kan skje, oppbevares pengene på boets konto eller på konto i samsvar med <a href="forskrift/1998-10-28-999/§4-2">§ 4-2</a> nr 2.</article></article></li><li data-name="2." value="2"><article class="listArticle" id="kapittel-5-paragraf-5-punkt-2"><article class="legalP" id="kapittel-5-paragraf-5-punkt-2-ledd-1">Bostyrer skal gjennomføre trekk i garantibeløp, herunder sende inn lønns- og trekkoppgaver, i forbindelse med de utbetalinger som blir foretatt, jf <a href="lov/1973-12-14-61/§5">lønnsgarantiloven § 5</a> og regler for skattetrekk i garantibeløp. Ved utbetalingen skal innvilget bruttobeløp, skattetrekk og andre fradrag fremgå skriftlig. Etter krav fra arbeidstaker skal bostyrer gi nærmere skriftlig redegjørelse for beregningen.</article></article></li><li data-name="3." value="3"><article class="listArticle" id="kapittel-5-paragraf-5-punkt-3"><article class="legalP" id="kapittel-5-paragraf-5-punkt-3-ledd-1">Bostyrer skal påse at det samlede utbetalte garantibeløp blir anmeldt i boet som statens regresskrav, jf <a href="lov/1973-12-14-61/§6">lønnsgarantiloven § 6</a>.</article></article></li><li data-name="4." value="4"><article class="listArticle" id="kapittel-5-paragraf-5-punkt-4"><article class="legalP" id="kapittel-5-paragraf-5-punkt-4-ledd-1">Foreligger det krav som etter sin art er sjøpantberettiget, skal bostyrer straks etter konkursåpning undersøke om sjøpanteretten er eller kan gjøres gjeldende, eventuelt om tredjemann har påtatt seg ansvaret for hyrekravene. Er sjøpanteretten ikke gjort gjeldende, skal Arbeids- og velferdsetaten straks underrettes om dette.</article></article></li><li data-name="5." value="5"><article class="listArticle" id="kapittel-5-paragraf-5-punkt-5"><article class="legalP" id="kapittel-5-paragraf-5-punkt-5-ledd-1">Arbeids- og velferdsetaten kan, når det finnes hensiktsmessig, pålegge bostyrer å medvirke til at sjøpanteretten blir gjort gjeldende. Godtgjøring for dette arbeidet fastsettes i samsvar med <a href="forskrift/1998-10-28-999/§7-3">§ 7-3</a>.</article></article></li></ol><article class="changesToParent">Endret ved <a href="forskrift/2006-12-18-1494">forskrift 18 des 2006 nr. 1494</a> (i kraft 1 jan 2007).</article></article><article class="legalArticle" data-lovdata-URL="SF/forskrift/1998-10-28-999/§5-6" data-name="§5-6" id="kapittel-5-paragraf-6"><h3 class="legalArticleHeader"><span class="legalArticleValue">§ 5-6</span>. <span class="legalArticleTitle">Avsluttende behandling</span></h3><ol class="defaultList" type="1"><li data-name="1." value="1"><article class="listArticle" id="kapittel-5-paragraf-6-punkt-1"><article class="legalP" id="kapittel-5-paragraf-6-punkt-1-ledd-1">Når boet dekker statens regresskrav for utbetalte lønnsgarantibeløp, skal bostyrer sørge for at beløpet overføres til Arbeids- og velferdsetaten.</article></article></li><li data-name="2." value="2"><article class="listArticle" id="kapittel-5-paragraf-6-punkt-2"><article class="legalP" id="kapittel-5-paragraf-6-punkt-2-ledd-1">I alle bo hvor det er sendt søknad om lønnsgarantidekning, skal bostyrer sende boets foreløpige innberetninger, sluttredegjørelse og -regnskap, forslag til salærfastsettelse og forslag til utlodningsliste til Arbeids- og velferdsetaten, samtidig med at disse dokumentene sendes tingretten. Når rettsbøker som ikke skal forkynnes for Arbeids- og velferdsetaten foreligger, skal bostyrer straks sende kopi av disse til Arbeids- og velferdsetaten.</article></article></li></ol><article class="changesToParent">Endret ved <a href="forskrift/2003-02-19-205">forskrifter 19 feb 2003 nr. 205</a>, <a href="forskrift/2006-12-18-1494">18 des 2006 nr. 1494</a> (i kraft 1 jan 2007).</article></article></section><section class="section" data-name="kap6" id="kapittel-6" data-lovdata-URL="SF/forskrift/1998-10-28-999/KAPITTEL_6"><h2>Kap. 6. Tingrettens oppgaver</h2><article class="legalArticle" data-lovdata-URL="SF/forskrift/1998-10-28-999/§6-1" data-name="§6-1" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>. <span class="legalArticleTitle">Tingrettens oppgaver</span></h3><ol class="defaultList" type="1"><li data-name="1." value="1"><article class="listArticle" id="kapittel-6-paragraf-1-punkt-1"><article class="legalP" id="kapittel-6-paragraf-1-punkt-1-ledd-1">Tingretten fører tilsyn med at bostyrer utfører sine oppgaver i forbindelse med behandling av lønnsgarantisaker i samsvar med forskriften her.</article></article></li><li data-name="2." value="2"><article class="listArticle" id="kapittel-6-paragraf-1-punkt-2"><article class="legalP" id="kapittel-6-paragraf-1-punkt-2-ledd-1">Dersom boet ikke har bostyrer, eller denne av særlige grunner ikke kan utføre oppgaver som nevnt i denne forskrift, sørger tingretten for at disse blir utført.</article></article></li><li data-name="3." value="3"><article class="listArticle" id="kapittel-6-paragraf-1-punkt-3"><article class="legalP" id="kapittel-6-paragraf-1-punkt-3-ledd-1">Tingretten skal fastsette bostyrers salær i forbindelse med lønnsgarantisakene i samsvar med kap 7 i forskriften her.</article></article></li></ol><article class="changesToParent">Endret ved <a href="forskrift/2003-02-19-205">forskrift 19 feb 2003 nr. 205</a>.</article></article></section><section class="section" data-name="kap7" id="kapittel-7" data-lovdata-URL="SF/forskrift/1998-10-28-999/KAPITTEL_7"><h2>Kap. 7. Omkostninger – Godtgjøring</h2><article class="legalArticle" data-lovdata-URL="SF/forskrift/1998-10-28-999/§7-1" data-name="§7-1" id="kapittel-7-paragraf-1"><h3 class="legalArticleHeader"><span class="legalArticleValue">§ 7-1</span>. <span class="legalArticleTitle">Ansvar for omkostningene ved bobehandlingen</span></h3><ol class="defaultList" type="1"><li data-name="1." value="1"><article class="listArticle" id="kapittel-7-paragraf-1-punkt-1"><article class="legalP" id="kapittel-7-paragraf-1-punkt-1-ledd-1">Dersom en arbeidstaker er fritatt fra garantistillelse etter <a href="lov/1984-06-08-58/§67">konkursloven § 67</a>, dekker lønnsgarantiordningen det ansvar rekvirenten ellers ville ha hatt etter <a href="lov/1984-06-08-58/§73">konkursloven § 73</a> og tilhørende forskrift. For øvrig gjelder <a href="lov/1984-06-08-58/§157">konkursloven § 157</a> annet ledd tilsvarende.</article></article></li><li data-name="2." value="2"><article class="listArticle" id="kapittel-7-paragraf-1-punkt-2"><article class="legalP" id="kapittel-7-paragraf-1-punkt-2-ledd-1">Bostyrer sørger for at det blir sendt avregning til Arbeids- og velferdsetaten ved innstillingen av boet.</article></article></li><li data-name="3." value="3"><article class="listArticle" id="kapittel-7-paragraf-1-punkt-3"><article class="legalP" id="kapittel-7-paragraf-1-punkt-3-ledd-1">Dersom boet er uten midler, kan Arbeids- og velferdsetaten etter anmodning fra bostyrer, utbetale rekvirentens ansvarsbeløp. Når staten dekker beløp som nevnt trer den inn i kravet mot boets masse.</article></article></li></ol><article class="changesToParent">Endret ved <a href="forskrift/2006-12-18-1494">forskrift 18 des 2006 nr. 1494</a> (i kraft 1 jan 2007).</article></article><article class="legalArticle" data-lovdata-URL="SF/forskrift/1998-10-28-999/§7-2" data-name="§7-2" id="kapittel-7-paragraf-2"><h3 class="legalArticleHeader"><span class="legalArticleValue">§ 7-2</span>. <span class="legalArticleTitle">Godtgjøring for merarbeid og utgifter ved behandlingen av lønnsgarantisakene</span></h3><ol class="defaultList" type="1"><li data-name="1." value="1"><article class="listArticle" id="kapittel-7-paragraf-2-punkt-1"><article class="legalP" id="kapittel-7-paragraf-2-punkt-1-ledd-1">Godtgjøring for behandling av lønnsgarantisaker fastsettes av tingretten og dekkes av konkursboet som massekrav (jf <a href="lov/1984-06-08-59/§9-2">dekningsloven § 9-2</a> første ledd nr 3). Godtgjøringen fastsettes normalt sammen med bostyrers godtgjøring for bobehandlingen for øvrig.</article></article></li><li data-name="2." value="2"><article class="listArticle" id="kapittel-7-paragraf-2-punkt-2"><article class="legalP" id="kapittel-7-paragraf-2-punkt-2-ledd-1">Innstilles boet eller er boet innstilt etter <a href="lov/1984-06-08-58/§135">konkursloven § 135</a>, skal lønnsgarantien dekke den del av godtgjøringen for behandling av lønnsgarantisaker som ikke blir dekket av bomassen. Tilsvarende gjelder der tingretten finner det klart at boet må innstilles dersom det belastes de nødvendige kostnadene ved behandling av lønnsgarantisaker. Lønnsgarantien dekker bare godtgjøring for merarbeid som skyldes behandlingen av lønnsgarantisakene, og ikke arbeid som likevel måtte gjøres som ledd i bobehandlingen. Beløp som skal dekkes etter dette punkt må fremgå særskilt. Før godtgjøring fastsettes av tingretten, skal forslaget forelegges Arbeids- og velferdsetaten, som skal gis anledning til å uttale seg. Reglene i <a href="lov/1984-06-08-58/§157">konkursloven § 157</a> om fastsetting av bostyrers godtgjøring, gjelder tilsvarende. Arbeids- og velferdsetaten skal underrettes i henhold til <a href="lov/2005-06-17-90/§19-5">tvisteloven § 19-5</a> om kjennelser som pålegger lønnsgarantiordningen å dekke slik godtgjøring.</article></article></li><li data-name="3." value="3"><article class="listArticle" id="kapittel-7-paragraf-2-punkt-3"><article class="legalP" id="kapittel-7-paragraf-2-punkt-3-ledd-1">Godtgjøring for arbeid som utføres etter at bostyrer har oversendt tingretten et forslag om innstilling av bobehandlingen, fastsettes av Arbeids- og velferdsetaten. Godtgjøringen dekkes av lønnsgarantien etter innsendt arbeidsoppgave og utbetales etter at tingretten har avsagt kjennelse om innstilling av bobehandlingen. I utlodningsbo blir godtgjøring for arbeid som er utført etter at bobehandlingen er avsluttet, fastsatt av Arbeids- og velferdsetaten etter innsendt arbeidsoppgave.</article></article></li><li data-name="4." value="4"><article class="listArticle" id="kapittel-7-paragraf-2-punkt-4"><article class="legalP" id="kapittel-7-paragraf-2-punkt-4-ledd-1">Gebyrer, porto o.l. som påløper i forbindelse med utbetalingen av lønnsgarantimidlene, dekkes av lønnsgarantiordningen i den utstrekning boet ikke har midler til å dekke disse utgiftene. Beløpene skal fremgå av boregnskapet og bostyrer sørger for at det sendes avregning til Arbeids- og velferdsetaten etter innstillingen av boet.</article></article></li></ol><article class="changesToParent">Endret ved <a href="forskrift/2003-02-19-205">forskrifter 19 feb 2003 nr. 205</a>, <a href="forskrift/2006-12-18-1494">18 des 2006 nr. 1494</a> (i kraft 1 jan 2007), <a href="forskrift/2007-12-20-1671">20 des 2007 nr. 1671</a> (i kraft 1 jan 2008).</article></article><article class="legalArticle" data-lovdata-URL="SF/forskrift/1998-10-28-999/§7-3" data-name="§7-3" id="kapittel-7-paragraf-3"><h3 class="legalArticleHeader"><span class="legalArticleValue">§ 7-3</span>. <span class="legalArticleTitle">Bostyrers godtgjøring for bistand ved sjøpant</span></h3><ol class="defaultList" type="1"><li data-name="1." value="1"><article class="listArticle" id="kapittel-7-paragraf-3-punkt-1"><article class="legalP" id="kapittel-7-paragraf-3-punkt-1-ledd-1">Bostyrers bistand med å gjøre sjøpanterett gjeldende, jf <a href="forskrift/1998-10-28-999/§5-5">§ 5-5</a> nr 4 og 5, godtgjøres på lik linje med merarbeidet med lønnsgarantisakene.</article></article></li><li data-name="2." value="2"><article class="listArticle" id="kapittel-7-paragraf-3-punkt-2"><article class="legalP" id="kapittel-7-paragraf-3-punkt-2-ledd-1">Godtgjørelsen fastsettes av Arbeids- og velferdsetaten og dekkes over lønnsgarantiordningen etter innsendt arbeidsoppgave. Oppgjør kan skje ved avslutningen av arbeidsoppdraget.</article></article></li></ol><article class="changesToParent">Endret ved <a href="forskrift/2006-12-18-1494">forskrift 18 des 2006 nr. 1494</a> (i kraft 1 jan 2007).</article></article><article class="legalArticle" data-lovdata-URL="SF/forskrift/1998-10-28-999/§7-4" data-name="§7-4" id="kapittel-7-paragraf-4"><h3 class="legalArticleHeader"><span class="legalArticleValue">§ 7-4</span>. <span class="legalArticleTitle">Omkostninger i forbindelse med konkursbegjæring</span></h3><ol class="defaultList" type="1"><li data-name="1." value="1"><article class="listArticle" id="kapittel-7-paragraf-4-punkt-1"><article class="legalP" id="kapittel-7-paragraf-4-punkt-1-ledd-1">Omkostningene som en arbeidstaker eller en arbeidstakerorganisasjon har hatt i forbindelse med konkursbegjæringen kan dekkes av lønnsgarantiordningen før avslutningen av bobehandlingen.</article></article></li><li data-name="2." value="2"><article class="listArticle" id="kapittel-7-paragraf-4-punkt-2"><article class="legalP" id="kapittel-7-paragraf-4-punkt-2-ledd-1">Når staten dekker krav etter nr. 1, trer staten inn i kravet mot boets masse, jf. <a href="lov/1973-12-14-61/§6">lønnsgarantiloven § 6</a> og <a href="lov/1984-06-08-59/§9-2">dekningsloven § 9-2</a> annet ledd nr. 1.</article></article></li></ol><article class="changesToParent">Endret ved forskrift <a href="forskrift/2022-12-04-2089">4 des 2022 nr. 2089</a> (i kraft 1 jan 2023).</article></article></section><section class="section" data-name="kap8" id="kapittel-8" data-lovdata-URL="SF/forskrift/1998-10-28-999/KAPITTEL_8"><h2>Kap. 8. Ikrafttreden og overgangsregler</h2><article class="legalArticle" data-lovdata-URL="SF/forskrift/1998-10-28-999/§8-1" data-name="§8-1" id="kapittel-8-paragraf-1"><h3 class="legalArticleHeader"><span class="legalArticleValue">§ 8-1</span>. <span class="legalArticleTitle">Ikrafttreden og overgangsregler</span></h3><ol class="defaultList" type="1"><li data-name="1." value="1"><article class="listArticle" id="kapittel-8-paragraf-1-punkt-1"><article class="legalP" id="kapittel-8-paragraf-1-punkt-1-ledd-1">Forskriften her trer i kraft 1. januar 1999. Samtidig oppheves <a href="forskrift/1992-06-05-431">forskrift av 5. juni 1992 nr. 431</a> om statsgaranti for lønnskrav ved konkurs m.v. fastsatt av Kommunal- og arbeidsdepartementet.</article></article></li><li data-name="2." value="2"><article class="listArticle" id="kapittel-8-paragraf-1-punkt-2"><article class="legalP" id="kapittel-8-paragraf-1-punkt-2-ledd-1">Forskriften her gjelder i alle saker hvor følgende inntraff etter forskriftens ikrafttredelse: <ol class="defaultList" type="a"><li data-name="a." value="1"><article class="listArticle" id="kapittel-8-paragraf-1-punkt-2-ledd-1-punkt-1"><article class="legalP" id="kapittel-8-paragraf-1-punkt-2-ledd-1-punkt-1-ledd-1">begjæring om konkurs kom inn til tingretten,</article></article></li><li data-name="b." value="2"><article class="listArticle" id="kapittel-8-paragraf-1-punkt-2-ledd-1-punkt-2"><article class="legalP" id="kapittel-8-paragraf-1-punkt-2-ledd-1-punkt-2-ledd-1">dødsfallet, ved offentlig skifte av insolvent dødsbo,</article></article></li><li data-name="c." value="3"><article class="listArticle" id="kapittel-8-paragraf-1-punkt-2-ledd-1-punkt-3"><article class="legalP" id="kapittel-8-paragraf-1-punkt-2-ledd-1-punkt-3-ledd-1">kjennelse ble avsagt om tvangsavvikling av insolvent selskap i medhold av <a href="lov/1997-06-13-44/§16-15">aksjeloven § 16-15</a> og <a href="lov/1997-06-13-45/§16-15">allmennaksjeloven § 16-15</a>,</article></article></li><li data-name="d." value="4"><article class="listArticle" id="kapittel-8-paragraf-1-punkt-2-ledd-1-punkt-4"><article class="legalP" id="kapittel-8-paragraf-1-punkt-2-ledd-1-punkt-4-ledd-1">vedtak ble truffet om offentlig administrasjon av banker og forsikringsselskaper.</article></article></li></ol></article></article></li><li data-name="3." value="3"><article class="listArticle" id="kapittel-8-paragraf-1-punkt-3"><article class="legalP" id="kapittel-8-paragraf-1-punkt-3-ledd-1">For tilfeller hvor den nye forskriften ikke får anvendelse, gjelder de hittil gjeldende forskrifter.</article></article></li></ol><article class="changesToParent">Endret ved <a href="forskrift/1998-12-07-1292">forskrifter 7 des 1998 nr. 1292</a>, <a href="forskrift/2003-02-19-205">19 feb 2003 nr. 205</a>.</article></article></section></main></body></html>