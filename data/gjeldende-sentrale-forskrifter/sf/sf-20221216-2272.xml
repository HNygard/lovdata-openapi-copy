<!DOCTYPE html><html lang="nb"><head><title>Forskrift om tilsyn med tjenester og tiltak til barn i barnevernsinstitusjoner m.m. (tilsynsforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-12-16-2272</dd><dt class="dokid">DokumentID</dt><dd class="dokid">SF/forskrift/2022-12-16-2272</dd><dt class="ministry">Departement</dt><dd class="ministry"><ul><li>Barne- og familiedepartementet</li></ul></dd><dt class="subunit">Etat</dt><dd class="subunit"><ul><li>Barnevernsavdelingen</li></ul></dd><dt class="dateInForce">I kraft fra</dt><dd class="dateInForce">2023-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2024-06-21</dd><dt class="lastChangedBy">Sist endret ved</dt><dd class="lastChangedBy"><a href="forskrift/2024-06-21-1308">forskrift/2024-06-21-1308</a></dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2003-12-11-1564">forskrift/2003-12-11-1564</a></li></ul></dd><dt class="basedOn">Hjemmel</dt><dd class="basedOn"><ul><li><a href="lov/2021-06-18-97/§17-3">lov/2021-06-18-97/§17-3</a></li></ul></dd><dt class="dateOfPublication">Kunngjort</dt><dd class="dateOfPublication">2022-12-19 15:45</dd><dt class="lastupdated">Rettet</dt><dd class="lastupdated">2025-05-01 (§ 5 midlertidig fjerde ledd tilbakeført)</dd><dt class="titleShort">Korttittel</dt><dd class="titleShort">Tilsynsforskriften</dd><dt class="title">Tittel</dt><dd class="title">Forskrift om tilsyn med tjenester og tiltak til barn i barnevernsinstitusjoner m.m. (tilsynsforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Barne- og familiedepartementet 16. desember 2022 med hjemmel i <a href="lov/2021-06-18-97/§17-3">lov 18. juni 2021 nr. 97 om barnevern (barnevernsloven) § 17-3</a> fjerde ledd. <br /><strong>Endret</strong> ved forskrifter <a href="forskrift/2023-06-20-990">20 juni 2023 nr. 990</a>, <a href="forskrift/2024-06-21-1308">21 juni 2024 nr. 1308</a>. <br /><strong>Endres</strong> ved denne forskriftens § 8 annet ledd (i kraft 1 juli 2026). <br /> <strong>Rettet</strong> 01.05.2025 (§ 5 midlertidig fjerde ledd tilbakeført).</dd><dt class="refid">RefID</dt><dd class="refid">forskrift/2022-12-16-2272</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om tilsyn med tjenester og tiltak til barn i barnevernsinstitusjoner m.m. (tilsynsforskriften)</a><ul class="tocSubUl"><li><a href="#paragraf-1">§ 1. Formålet med tilsynet</a></li><li><a href="#paragraf-2">§ 2. Virkeområde</a></li><li><a href="#paragraf-3">§ 3. Tilsynsmyndighetenes oppgaver og ansvar</a></li><li><a href="#paragraf-4">§ 4. Planlegging og gjennomføring av tilsyn</a></li><li><a href="#paragraf-5">§ 5. Stedlig tilsyn</a></li><li><a href="#paragraf-6">§ 6. Tilsynssamtaler</a></li><li><a href="#paragraf-7">§ 7. Årsrapport</a></li><li><a href="#paragraf-8">§ 8. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2022-12-16-2272" id="dokument"><h1>Forskrift om tilsyn med tjenester og tiltak til barn i barnevernsinstitusjoner m.m. (tilsynsforskriften)</h1><article class="legalArticle" data-lovdata-URL="SF/forskrift/2022-12-16-2272/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formålet med tilsynet</span></h2><article class="legalP" id="paragraf-1-ledd-1">Tilsynets formål er å føre kontroll med at barnevernsinstitusjoner følger <a href="lov/2021-06-18-97">barnevernsloven</a> og forskrifter til loven, samt bidra til å styrke kvaliteten i barnevernsinstitusjonene slik at institusjonen gir det enkelte barn forsvarlig omsorg og behandling. Videre skal tilsynet bidra til at det enkelte barn behandles hensynsfullt og med respekt for sin personlige integritet, og at barnets rettssikkerhet blir ivaretatt.</article><article class="legalP" id="paragraf-1-ledd-2">Tilsynet skal bidra til at hensynet til barnets beste og barns rett til å medvirke blir ivaretatt.</article></article><article class="legalArticle" data-lovdata-URL="SF/forskrift/2022-12-16-2272/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder tilsyn med tjenester og tiltak til barn i barnevernsinstitusjoner etter <a href="lov/2021-06-18-97/kap10">barnevernsloven kapittel 10</a>.</article><article class="legalP" id="paragraf-2-ledd-2">Forskriften gjelder tilsvarende ved tilsyn med omsorgssentre for enslige mindreårige asylsøkere etter <a href="lov/2021-06-18-97/kap11">barnevernsloven kapittel 11</a>, og så langt den passer for fosterhjem med særlige forutsetninger etter <a href="lov/2021-06-18-97/§6-3">barnevernsloven § 6-3</a> første ledd.</article></article><article class="legalArticle" data-lovdata-URL="SF/forskrift/2022-12-16-2272/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tilsynsmyndighetenes oppgaver og ansvar</span></h2><article class="legalP" id="paragraf-3-ledd-1">Statens helsetilsyn har det overordnede faglige tilsyn med barnevernsinstitusjonene. Statens helsetilsyn skal utøve sin myndighet i samsvar med <a href="lov/2021-06-18-97">barnevernsloven</a> og forskrifter til loven. Statsforvalteren er underlagt Statens helsetilsyn ved utøvelse av tilsyn etter denne forskriften.</article><article class="legalP" id="paragraf-3-ledd-2">Statsforvalteren skal føre tilsyn med at barnevernsinstitusjoner følger <a href="lov/2021-06-18-97">barnevernsloven</a> og forskrifter til loven. Statsforvalteren i det fylket institusjonen ligger har ansvar for tilsynet. Dersom institusjonen består av avdelinger som ligger i flere fylker, er det statsforvalteren i det fylket avdelingen ligger som har ansvaret for tilsynet. De berørte statsforvalterne kan avtale at tilsynet skal organiseres på en annen måte.</article><article class="legalP" id="paragraf-3-ledd-3">Tilsynet omfatter også å føre kontroll med at institusjonene gir det enkelte barn forsvarlig omsorg og behandling. Statsforvalteren skal ved utøvelse av tilsynet ha sin oppmerksomhet rettet mot alle forhold som har betydning for barnas utvikling, trivsel, velferd og rettssikkerhet. Som del av tilsynet skal statsforvalteren kontrollere<ol class="defaultList" type="a"><li data-name="a." value="1"><article class="listArticle" id="paragraf-3-ledd-3-punkt-1"><article class="legalP" id="paragraf-3-ledd-3-punkt-1-ledd-1">at det foreligger et gyldig vedtak for oppholdet,</article></article></li><li data-name="b." value="2"><article class="listArticle" id="paragraf-3-ledd-3-punkt-2"><article class="legalP" id="paragraf-3-ledd-3-punkt-2-ledd-1">at institusjonen ivaretar forutsetninger i barnevernstjenestens eller nemndas vedtak,</article></article></li><li data-name="c." value="3"><article class="listArticle" id="paragraf-3-ledd-3-punkt-3"><article class="legalP" id="paragraf-3-ledd-3-punkt-3-ledd-1">at det foreligger planer for det enkelte barn i samsvar med <a href="lov/2021-06-18-97/kap8">barnevernslovens kapittel 8</a> og oppfølgingsforskriften § 6,</article></article></li><li data-name="d." value="4"><article class="listArticle" id="paragraf-3-ledd-3-punkt-4"><article class="legalP" id="paragraf-3-ledd-3-punkt-4-ledd-1">at institusjonen ivaretar det enkelte barnets rettigheter etter <a href="lov/2021-06-18-97/§10-1">barnevernsloven § 10-1</a> til <a href="lov/2021-06-18-97/§10-13">§ 10-13</a> og forskrifter til disse bestemmelsene,</article></article></li><li data-name="e." value="5"><article class="listArticle" id="paragraf-3-ledd-3-punkt-5"><article class="legalP" id="paragraf-3-ledd-3-punkt-5-ledd-1">at institusjonen ivaretar det enkelte barnets etniske, kulturelle, språklige og religiøse bakgrunn ut fra formålet med oppholdet og institusjonens målsetting og rammer, og</article></article></li><li data-name="f." value="6"><article class="listArticle" id="paragraf-3-ledd-3-punkt-6"><article class="legalP" id="paragraf-3-ledd-3-punkt-6-ledd-1">at institusjonen følger opp samiske barns særlige rett til å ivareta språklig og kulturell bakgrunn på en hensiktsmessig måte ut fra formålet med oppholdet og institusjonens målsetting og rammer.</article></article></li></ol></article><article class="legalP" id="paragraf-3-ledd-4">Statsforvalteren skal som del av tilsynet kontrollere protokoller etter <a href="lov/2021-06-18-97/§10-14">barnevernsloven § 10-14</a>, og løpende følge med på utviklingen.</article><article class="legalP" id="paragraf-3-ledd-5">Dersom statsforvalteren mottar klage på enkeltvedtak eller andre henvendelser fra barn og foreldre om forhold som gjelder oppholdet på institusjonen, skal statsforvalteren vurdere om klagen eller henvendelsen skal følges opp med tilsyn.</article></article><article class="legalArticle" data-lovdata-URL="SF/forskrift/2022-12-16-2272/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Planlegging og gjennomføring av tilsyn</span></h2><article class="legalP" id="paragraf-4-ledd-1">Statsforvalteren skal kontinuerlig vurdere behovet for tilsyn med den enkelte institusjon på grunnlag av risikovurderinger.</article><article class="legalP" id="paragraf-4-ledd-2">Statsforvalteren kan undersøke alle sider av virksomheten som har betydning for at institusjonen yter tjenester og tiltak som er forsvarlige og til det enkelte barnets beste. Statsforvalteren kan uten hinder av taushetsplikt innhente alle relevante opplysninger, jf. <a href="lov/2021-06-18-97/§17-4">barnevernsloven § 17-4</a>.</article><article class="legalP" id="paragraf-4-ledd-3">Dersom statsforvalteren får kunnskap om hendelser som innebærer fare for liv eller helse, skal dette snarest mulig følges opp. Det samme gjelder dersom statsforvalteren blir kjent med forhold som tilsier at barn ikke gis forsvarlig omsorg og behandling.</article><article class="legalP" id="paragraf-4-ledd-4">Etter hvert tilsyn skal statsforvalteren utarbeide en skriftlig rapport som sendes til institusjonen og til regionalt nivå i Barne-, ungdoms- og familieetaten.</article><article class="legalP" id="paragraf-4-ledd-5">Statsforvalteren skal sende en kopi av rapporten til barnevernstjenestene i de kommunene som har oppfølgnings – eller omsorgsansvar for barn på institusjonen. Statsforvalteren skal ta ut direkte identifiserbare opplysninger om barn som følges opp av andre kommuner.</article></article><article class="legalArticle" data-lovdata-URL="SF/forskrift/2022-12-16-2272/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Stedlig tilsyn</span></h2><article class="legalP" id="paragraf-5-ledd-1">Som del av tilsynet skal statsforvalteren føre stedlig tilsyn på institusjoner så ofte som nødvendig, men minst to gang hvert år. Barnevernsinstitusjoner som tar imot barn med vedtak etter <a href="lov/2021-06-18-97/§4-4">barnevernsloven § 4-4</a>, <a href="lov/2021-06-18-97/§6-1">§ 6-1</a>, <a href="lov/2021-06-18-97/§6-2">§ 6-2</a> og <a href="lov/2021-06-18-97/§6-6">§ 6-6</a> skal det føres stedlig tilsyn med minst fire ganger hvert år.</article><article class="legalP" id="paragraf-5-ledd-2">Tilsynet skal legges til et tidspunkt der det kan forventes at barna er til stede på institusjonen.</article><article class="legalP" id="paragraf-5-ledd-3">Statsforvalteren skal sørge for at det enkelte barn gis tilstrekkelig og tilpasset informasjon om tilsynet, herunder om at barnet kan ta kontakt med statsforvalteren også utenom det regelmessige stedlige tilsynet.</article><article class="legalP" id="paragraf-5-ledd-4">Når det som følge av et høyt antall ankomster til Norge av personer fordrevet fra Ukraina er nødvendig for at statsforvalteren skal kunne prioritere sine tilsynsoppgaver på en formålstjenlig og forsvarlig måte, kan statsforvalteren uten hinder av minstekravene i første ledd, vurdere hvor mange årlige tilsyn som skal føres ved besøk i det enkelte omsorgssenteret eller familiebaserte botilbudet.</article><article class="changesToParent"><strong>Endres</strong> ved forskrift <a href="forskrift/2022-12-16-2272">16 des 2022 nr. 2272</a> (i kraft 1 juli 2026, se § 8 annet ledd).</article></article><article class="legalArticle" data-lovdata-URL="SF/forskrift/2022-12-16-2272/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tilsynssamtaler</span></h2><article class="legalP" id="paragraf-6-ledd-1">Statsforvalteren skal ved stedlig tilsyn kontakte det enkelte barn og gi barnet tilstrekkelig og tilpasset informasjon om tilsynet. Dette gjelder også barn som ikke var til stede ved tilsynet. Barnet skal informeres om retten til å snakke med statsforvalteren alene dersom barnet ønsker det. Statsforvalteren skal legge til rette for at barnet fritt kan uttale seg om alle sider ved institusjonsoppholdet, og gjennomføres på en måte som er tilpasset barnets alder og modenhet. Barnet skal gis informasjon om retten til å klage til statsforvalteren etter <a href="lov/2021-06-18-97/§10-14">barnevernsloven § 10-14</a>, om videre oppfølgning og om hvordan opplysninger fra barnet kan bli benyttet.</article><article class="legalP" id="paragraf-6-ledd-2">Ved tilsyn med samiske barn skal tilsynsmyndigheten ha samisk språklig eller kulturell kompetanse.</article></article><article class="legalArticle" data-lovdata-URL="SF/forskrift/2022-12-16-2272/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Årsrapport</span></h2><article class="legalP" id="paragraf-7-ledd-1">Ved utgangen av året skal statsforvalteren utarbeide en årsrapport om tilsynsvirksomheten etter denne forskriften.</article><article class="legalP" id="paragraf-7-ledd-2">Rapporten skal blant annet inneholde en oversikt over antall utførte stedlige tilsyn, påpekte lovbrudd og protokoller etter <a href="lov/2021-06-18-97/§10-14">barnevernsloven § 10-14</a>. Rapporten skal også inneholde en oversikt over tilsynssamtaler med barn.</article><article class="legalP" id="paragraf-7-ledd-3">Statsforvalteren skal i rapporten gi en generell vurdering av tilstanden på tilsynsområdet. Den kan også inneholde forslag til tiltak av mer generell karakter.</article><article class="legalP" id="paragraf-7-ledd-4">Rapporten skal sendes til Statens helsetilsyn og til Barne-, ungdoms- og familieetaten.</article></article><article class="legalArticle" data-lovdata-URL="SF/forskrift/2022-12-16-2272/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h2><article class="legalP" id="paragraf-8-ledd-1">Forskriften trer i kraft 1. januar 2023. Fra samme tidspunkt oppheves <a href="forskrift/2003-12-11-1564">forskrift av 11. desember 2003 nr. 1564</a> om tilsyn med barn i barneverninstitusjoner for omsorg og behandling.</article><article class="legalP" id="paragraf-8-ledd-2">Bestemmelsen i <a href="forskrift/2022-12-16-2272/§5">§ 5</a> fjerde ledd oppheves 1. juli 2026.</article><article class="changesToParent">Endret ved forskrifter <a href="forskrift/2023-06-20-990">20 juni 2023 nr. 990</a>, <a href="forskrift/2024-06-21-1308">21 juni 2024 nr. 1308</a>.</article></article></main></body></html>