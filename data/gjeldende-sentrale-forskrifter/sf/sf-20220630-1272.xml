<!DOCTYPE html><html lang="no"><head><title>Forskrift om tilskudd til frivilligsentraler</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2022-06-30-1272</dd><dt class="dokid">DokumentID</dt><dd class="dokid">SF/forskrift/2022-06-30-1272</dd><dt class="ministry">Departement</dt><dd class="ministry"><ul><li>Kultur- og likestillingsdepartementet</li></ul></dd><dt class="subunit">Etat</dt><dd class="subunit"><ul><li>Avdeling for sivilsamfunn og idrett</li></ul></dd><dt class="dateInForce">I kraft fra</dt><dd class="dateInForce">2022-08-01</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2022-07-01 15:30</dd><dt class="title">Tittel</dt><dd class="title">Forskrift om tilskudd til frivilligsentraler</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kultur- og likestillingsdepartementet 30. juni 2022 med hjemmel i Stortingets årlige budsjettvedtak.</dd><dt class="refid">RefID</dt><dd class="refid">forskrift/2022-06-30-1272</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om tilskudd til frivilligsentraler</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Virkeområde</a></li><li><a href="#paragraf-3">§ 3. Hvem kan søke</a></li><li><a href="#paragraf-4">§ 4. Beregning av tilskudd</a></li><li><a href="#paragraf-5">§ 5. Forvaltning</a></li><li><a href="#paragraf-6">§ 6. Krav til søknaden</a></li><li><a href="#paragraf-7">§ 7. Krav til frivilligsentralen</a></li><li><a href="#paragraf-8">§ 8. Gratis utlån av frivilligsentralens lokaler</a></li><li><a href="#paragraf-9">§ 9. Klageadgang</a></li><li><a href="#paragraf-10">§ 10. Rapport</a></li><li><a href="#paragraf-11">§ 11. Kontroll av tilskuddet</a></li><li><a href="#paragraf-12">§ 12. Tilbakebetaling</a></li><li><a href="#paragraf-13">§ 13. Økonomisk ramme</a></li><li><a href="#paragraf-14">§ 14. Ikrafttredelse</a></li><li><a href="#paragraf-15">§ 15. Unntak</a></li></ul></li></ul></dd></dl></header><main class="documentBody" data-lovdata-URL="SF/forskrift/2022-06-30-1272" id="dokument"><h1>Forskrift om tilskudd til frivilligsentraler</h1><article class="legalArticle" data-lovdata-URL="SF/forskrift/2022-06-30-1272/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Tilskuddsordningen skal bidra til å skape gode og forutsigbare rammevilkår for frivilligsentraler. Frivilligsentralene skal stimulere til frivillig innsats, være åpne møteplasser for befolkningen og være et bindeledd mellom kommunen og frivillig sektor.</article></article><article class="legalArticle" data-lovdata-URL="SF/forskrift/2022-06-30-1272/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder tilskudd til kommuner øremerket frivilligsentraler.</article></article><article class="legalArticle" data-lovdata-URL="SF/forskrift/2022-06-30-1272/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Hvem kan søke</span></h2><article class="legalP" id="paragraf-3-ledd-1">Kommuner kan søke tilskudd til frivilligsentraler i sin kommune. Kommunen skal involvere frivillig sektor når det gjelder opprettelse, nedleggelse og drift av frivilligsentraler.</article></article><article class="legalArticle" data-lovdata-URL="SF/forskrift/2022-06-30-1272/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Beregning av tilskudd</span></h2><article class="legalP" id="paragraf-4-ledd-1">Alle kommuner som søker ordningen mottar et tilskudd basert på antallet frivilligsentraler i kommunen som oppfyller kravene i <a href="forskrift/2022-06-30-1272/§7">§ 7</a>.</article></article><article class="legalArticle" data-lovdata-URL="SF/forskrift/2022-06-30-1272/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Forvaltning</span></h2><article class="legalP" id="paragraf-5-ledd-1">Lotteri- og stiftelsestilsynet forvalter ordningen på vegne av Kultur- og likestillingsdepartementet.</article><article class="legalP" id="paragraf-5-ledd-2">Kommunen overfører tilskuddet i sin helhet til frivilligsentralen(e). Tilskuddet skal fordeles likt mellom frivilligsentralene i kommunen.</article></article><article class="legalArticle" data-lovdata-URL="SF/forskrift/2022-06-30-1272/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Krav til søknaden</span></h2><article class="legalP" id="paragraf-6-ledd-1">Følgende skal bekreftes i kommunens søknad om tilskudd:<ol class="defaultList" type="a"><li data-name="a." value="1"><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">at frivilligsentraler som mottar tilskudd oppfyller kravene i <a href="forskrift/2022-06-30-1272/§7">§ 7</a></article></article></li><li data-name="b." value="2"><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">at kommunen har involvert frivillig sektor jf. <a href="forskrift/2022-06-30-1272/§3">§ 3</a>.</article></article></li></ol></article></article><article class="legalArticle" data-lovdata-URL="SF/forskrift/2022-06-30-1272/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Krav til frivilligsentralen</span></h2><article class="legalP" id="paragraf-7-ledd-1">For å kunne motta tilskudd via kommunen må frivilligsentralen:<ol class="defaultList" type="a"><li data-name="a." value="1"><article class="listArticle" id="paragraf-7-ledd-1-punkt-1"><article class="legalP" id="paragraf-7-ledd-1-punkt-1-ledd-1">drive virksomhet i samsvar med formålet i forskriftens <a href="forskrift/2022-06-30-1272/§1">§ 1</a>, tilpasset lokale forutsetninger og behov</article></article></li><li data-name="b." value="2"><article class="listArticle" id="paragraf-7-ledd-1-punkt-2"><article class="legalP" id="paragraf-7-ledd-1-punkt-2-ledd-1">være eid og driftet av enten en kommune, en virksomhet i Frivillighetsregisteret, et samvirkeforetak der samtlige medlemmer er kommuner og/eller virksomheter i Frivillighetsregisteret, eller en kombinasjon av de nevnte</article></article></li><li data-name="c." value="3"><article class="listArticle" id="paragraf-7-ledd-1-punkt-3"><article class="legalP" id="paragraf-7-ledd-1-punkt-3-ledd-1">ha et rådgivende organ som kan påvirke driften av frivilligsentralen, der frivilligheten er representert</article></article></li><li data-name="d." value="4"><article class="listArticle" id="paragraf-7-ledd-1-punkt-4"><article class="legalP" id="paragraf-7-ledd-1-punkt-4-ledd-1">ha eget regnskap og årsrapport</article></article></li><li data-name="e." value="5"><article class="listArticle" id="paragraf-7-ledd-1-punkt-5"><article class="legalP" id="paragraf-7-ledd-1-punkt-5-ledd-1">ha tilgang på fysiske lokaler</article></article></li><li data-name="f." value="6"><article class="listArticle" id="paragraf-7-ledd-1-punkt-6"><article class="legalP" id="paragraf-7-ledd-1-punkt-6-ledd-1">ha minst ett årsverk, som hovedregel én person i 100 prosent stilling</article></article></li><li data-name="g." value="7"><article class="listArticle" id="paragraf-7-ledd-1-punkt-7"><article class="legalP" id="paragraf-7-ledd-1-punkt-7-ledd-1">ha lokal finansiering tilsvarende minst 40&#xa0;% av frivilligsentralens totale driftsinntekter</article></article></li><li data-name="h." value="8"><article class="listArticle" id="paragraf-7-ledd-1-punkt-8"><article class="legalP" id="paragraf-7-ledd-1-punkt-8-ledd-1">benytte ordet «frivilligsentral» eller likelydende i frivilligsentralens navn.</article></article></li></ol></article></article><article class="legalArticle" data-lovdata-URL="SF/forskrift/2022-06-30-1272/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Gratis utlån av frivilligsentralens lokaler</span></h2><article class="legalP" id="paragraf-8-ledd-1">Frivilligsentralen oppfordres til å gjøre sine lokaler tilgjengelig for gratis utlån til frivillige organisasjoner når frivilligsentralens behov for lokalene er dekket, så langt det er praktisk mulig.</article></article><article class="legalArticle" data-lovdata-URL="SF/forskrift/2022-06-30-1272/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Klageadgang</span></h2><article class="legalP" id="paragraf-9-ledd-1">Vedtak kan påklages, jf. <a href="lov/1967-02-10/§28">forvaltningsloven § 28</a> første ledd. Kultur- og likestillingsdepartementet er klageinstans for Lotteri- og stiftelsestilsynets vedtak etter forskriften.</article></article><article class="legalArticle" data-lovdata-URL="SF/forskrift/2022-06-30-1272/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Rapport</span></h2><article class="legalP" id="paragraf-10-ledd-1">Kommunen skal rapportere om bruken av midler for det foregående året innen neste års søknadsfrist. Det skal fremgå hvilket beløp hver frivilligsentral har mottatt.</article></article><article class="legalArticle" data-lovdata-URL="SF/forskrift/2022-06-30-1272/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Kontroll av tilskuddet</span></h2><article class="legalP" id="paragraf-11-ledd-1">Lotteri- og stiftelsestilsynet kan foreta kontroll med at vilkårene i forskriften er oppfylt. Kommuner og frivilligsentraler plikter å medvirke til slik kontroll, herunder gi relevante opplysninger mv.</article></article><article class="legalArticle" data-lovdata-URL="SF/forskrift/2022-06-30-1272/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Tilbakebetaling</span></h2><article class="legalP" id="paragraf-12-ledd-1">Dersom utbetalt tilskudd ikke er nyttet i samsvar med forutsetningene, kan departementet eller tilskuddsforvalter kreve hele eller deler av tilskuddet tilbakebetalt, stoppe videre utbetalinger eller trekke fra beløp i senere tildeling av tilskudd.</article><article class="legalP" id="paragraf-12-ledd-2">Dersom det utbetales uberettiget eller feil tilskudd kan dette også helt eller delvis kreves tilbake.</article></article><article class="legalArticle" data-lovdata-URL="SF/forskrift/2022-06-30-1272/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Økonomisk ramme</span></h2><article class="legalP" id="paragraf-13-ledd-1">Den økonomiske rammen for ordningen fastsettes gjennom den årlige budsjettbehandlingen i Stortinget.</article></article><article class="legalArticle" data-lovdata-URL="SF/forskrift/2022-06-30-1272/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Ikrafttredelse</span></h2><article class="legalP" id="paragraf-14-ledd-1">Forskriften trer i kraft fra 1. august 2022.</article></article><article class="legalArticle" data-lovdata-URL="SF/forskrift/2022-06-30-1272/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Unntak</span></h2><article class="legalP" id="paragraf-15-ledd-1">Departementet kan i særlige tilfeller gjøre unntak fra forskriften.</article></article></main></body></html>