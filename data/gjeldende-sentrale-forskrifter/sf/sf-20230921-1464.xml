<!DOCTYPE html><html lang="nb"><head><title>Forskrift om tildeling av nye tillatelser til akvakultur med matfisk i sjø av laks, ørret og regnbueørret i 2023 – auksjon av restkapasitet</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2023-09-21-1464</dd><dt class="dokid">DokumentID</dt><dd class="dokid">SF/forskrift/2023-09-21-1464</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="subunit">Etat</dt><dd class="subunit"><ul><li>Havbruksavdelingen</li></ul></dd><dt class="dateInForce">I kraft fra</dt><dd class="dateInForce">2023-09-21</dd><dt class="basedOn">Hjemmel</dt><dd class="basedOn"><ul><li><a href="lov/2005-06-17-79/§5">lov/2005-06-17-79/§5</a></li><li><a href="lov/2005-06-17-79/§6">lov/2005-06-17-79/§6</a></li><li><a href="lov/2005-06-17-79/§7">lov/2005-06-17-79/§7</a></li><li><a href="lov/2005-06-17-79/§9">lov/2005-06-17-79/§9</a></li><li><a href="lov/2005-06-17-79/§10">lov/2005-06-17-79/§10</a></li><li><a href="lov/2005-06-17-79/§26">lov/2005-06-17-79/§26</a></li><li><a href="lov/2005-06-17-79/§33a">lov/2005-06-17-79/§33a</a></li><li><a href="forskrift/2017-01-16-61/§8">forskrift/2017-01-16-61/§8</a></li><li><a href="forskrift/2017-01-16-61/§11">forskrift/2017-01-16-61/§11</a></li><li><a href="forskrift/2017-01-16-61/§13">forskrift/2017-01-16-61/§13</a></li></ul></dd><dt class="dateOfPublication">Kunngjort</dt><dd class="dateOfPublication">2023-09-22 13:50</dd><dt class="title">Tittel</dt><dd class="title">Forskrift om tildeling av nye tillatelser til akvakultur med matfisk i sjø av laks, ørret og regnbueørret i 2023 – auksjon av restkapasitet</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Nærings- og fiskeridepartementet 21. september 2023 med hjemmel i <a href="lov/2005-06-17-79/§5">lov 17. juni 2005 nr. 79 om akvakultur (akvakulturloven) § 5</a>, <a href="lov/2005-06-17-79/§6">§ 6</a>, <a href="lov/2005-06-17-79/§7">§ 7</a>, <a href="lov/2005-06-17-79/§9">§ 9</a>, <a href="lov/2005-06-17-79/§10">§ 10</a> <a href="lov/2005-06-17-79/§26">§ 26</a> og <a href="lov/2005-06-17-79/§33a">§ 33a</a> og <a href="forskrift/2017-01-16-61/§8">forskrift 16. januar 2017 nr. 61 om produksjonsområder for akvakultur av matfisk i sjø av laks, ørret og regnbueørret (produksjonsområdeforskriften) § 8</a>, <a href="forskrift/2017-01-16-61/§11">§ 11</a> og <a href="forskrift/2017-01-16-61/§13">§ 13</a>.</dd><dt class="refid">RefID</dt><dd class="refid">forskrift/2023-09-21-1464</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om tildeling av nye tillatelser til akvakultur med matfisk i sjø av laks, ørret og regnbueørret i 2023 – auksjon av restkapasitet</a><ul class="tocSubUl"><li><a href="#kapittel-1" data-child-interval="§§ 1 – 2">Kapittel 1. Innledende bestemmelser</a><ul class="tocSubUl"><li><a href="#kapittel-1-paragraf-1">§ 1. Formål</a></li><li><a href="#kapittel-1-paragraf-2">§ 2. Forskriftens virkeområde</a></li></ul></li><li><a href="#kapittel-2" data-child-interval="§§ 3 – 7">Kapittel 2. Auksjonsinnretning</a><ul class="tocSubUl"><li><a href="#kapittel-2-paragraf-1">§ 3. Fordeling av produksjonskapasitet i denne tildelingsrunden</a></li><li><a href="#kapittel-2-paragraf-2">§ 4. Utlysning av produksjonskapasitet</a></li><li><a href="#kapittel-2-paragraf-3">§ 5. Auksjonsinnretning</a></li><li><a href="#kapittel-2-paragraf-4">§ 5a. Budgivning</a></li><li><a href="#kapittel-2-paragraf-5">§ 5b. Rangering av bud</a></li><li><a href="#kapittel-2-paragraf-6">§ 5c. Allokering</a></li><li><a href="#kapittel-2-paragraf-7">§ 6. Rett til å søke klarering av lokalitet og utskriving av tillatelsesdokument</a></li><li><a href="#kapittel-2-paragraf-8">§ 7. Innbetalt vederlag og endringer i rammebetingelser mv.</a></li></ul></li><li><a href="#kapittel-3" data-child-interval="§§ 8 – 10">Kapittel 3. Krav til deltagelse i auksjonen</a><ul class="tocSubUl"><li><a href="#kapittel-3-paragraf-1">§ 8. Hvem som kan delta i auksjonen</a></li><li><a href="#kapittel-3-paragraf-2">§ 9. Krav for registrering og budgivning</a></li><li><a href="#kapittel-3-paragraf-3">§ 10. Finansiell situasjon</a></li></ul></li><li><a href="#kapittel-4" data-child-interval="§§ 11 – 16">Kapittel 4. Avsluttende bestemmelser</a><ul class="tocSubUl"><li><a href="#kapittel-4-paragraf-1">§ 11. Uforutsette hendelser mv.</a></li><li><a href="#kapittel-4-paragraf-2">§ 12. Innbetaling av vederlag</a></li><li><a href="#kapittel-4-paragraf-3">§ 13. Brudd på auksjonsregelverket</a></li><li><a href="#kapittel-4-paragraf-4">§ 14. Tilbakebetaling av innbetalt vederlag ved omgjøring</a></li><li><a href="#kapittel-4-paragraf-5">§ 15. Søksmålsfrist</a></li><li><a href="#kapittel-4-paragraf-6">§ 16. Ikrafttredelse</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2023-09-21-1464" id="dokument"><h1>Forskrift om tildeling av nye tillatelser til akvakultur med matfisk i sjø av laks, ørret og regnbueørret i 2023 – auksjon av restkapasitet</h1><section class="section" data-name="kap1" id="kapittel-1" data-lovdata-URL="SF/forskrift/2023-09-21-1464/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="SF/forskrift/2023-09-21-1464/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Forskriften skal fremme akvakulturnæringens lønnsomhet og konkurransekraft innenfor rammene av en miljømessig bærekraftig utvikling og bidra til verdiskaping på kysten.</article></article><article class="legalArticle" data-lovdata-URL="SF/forskrift/2023-09-21-1464/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Forskriftens virkeområde</span></h3><article class="legalP" id="kapittel-1-paragraf-2-ledd-1">Forskriften gjelder for norsk landterritorium og territorialfarvann, på kontinentalsokkelen og i Norges økonomiske sone.</article><article class="legalP" id="kapittel-1-paragraf-2-ledd-2">Forskriften gjelder tildeling av ny produksjonskapasitet til akvakultur med matfisk av laks, ørret og regnbueørret i sjø.</article></article></section><section class="section" data-name="kap2" id="kapittel-2" data-lovdata-URL="SF/forskrift/2023-09-21-1464/KAPITTEL_2"><h2>Kapittel 2. Auksjonsinnretning</h2><article class="legalArticle" data-lovdata-URL="SF/forskrift/2023-09-21-1464/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Fordeling av produksjonskapasitet i denne tildelingsrunden</span></h3><article class="legalP" id="kapittel-2-paragraf-1-ledd-1">Forskriften gjelder tildeling av produksjonskapasitet i bestemte produksjonsområder. Produksjonskapasiteten fordeler seg over fem ulike produksjonsområder på følgende måte: <table><thead><tr><th data-text-align="left" data-vertical-align="middle"><i>Produksjonsområde</i></th><th data-text-align="right" data-vertical-align="middle"><i>Tilgjengelig produksjonskapasitet (tonn MTB)</i></th></tr></thead><tbody><tr><td data-text-align="left" data-vertical-align="middle">1 – Svenskegrensen til Jæren</td><td data-text-align="right" data-vertical-align="middle">1&#xa0;249</td></tr><tr><td data-text-align="left" data-vertical-align="middle">8 – Helgeland til Bodø</td><td data-text-align="right" data-vertical-align="middle">603</td></tr><tr><td data-text-align="left" data-vertical-align="middle">11 – Kvaløya til Loppa</td><td data-text-align="right" data-vertical-align="middle">148</td></tr><tr><td data-text-align="left" data-vertical-align="middle">12 – Vest-Finnmark</td><td data-text-align="right" data-vertical-align="middle">5&#xa0;172</td></tr><tr><td data-text-align="left" data-vertical-align="middle">13 – Øst-Finnmark</td><td data-text-align="right" data-vertical-align="middle">1&#xa0;071</td></tr><tr><td data-text-align="left" data-vertical-align="middle"><i>Totalt</i></td><td data-text-align="right" data-vertical-align="middle"><i>8&#xa0;243</i></td></tr></tbody></table></article><article class="legalP" id="kapittel-2-paragraf-1-ledd-2">De nærmere grenser for produksjonsområdene følger av <a href="forskrift/2017-01-16-61">forskrift 16. januar 2017 nr. 61 om produksjonsområder for akvakultur av matfisk i sjø av laks, ørret og regnbueørret (produksjonsområdeforskriften)</a>.</article></article><article class="legalArticle" data-lovdata-URL="SF/forskrift/2023-09-21-1464/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Utlysning av produksjonskapasitet</span></h3><article class="legalP" id="kapittel-2-paragraf-2-ledd-1">Fiskeridirektoratet og fylkeskommunene står for den offentlige kunngjøringen av tildelingsrunden. Utlysningsteksten publiseres på det tidspunkt departementet bestemmer.</article></article><article class="legalArticle" data-lovdata-URL="SF/forskrift/2023-09-21-1464/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Auksjonsinnretning</span></h3><article class="legalP" id="kapittel-2-paragraf-3-ledd-1">Produksjonskapasiteten nevnt i <a href="forskrift/2023-09-21-1464/§3">§ 3</a> tildeles gjennom en lukket budrunde. Fiskeridirektoratet gjennomfører den lukkede budrunden.</article><article class="legalP" id="kapittel-2-paragraf-3-ledd-2">Den lukkede budrunden avholdes på det tidspunkt departementet bestemmer.</article><article class="legalP" id="kapittel-2-paragraf-3-ledd-3">Budrunden vil gjennomføres i henhold til reglene i <a href="forskrift/2023-09-21-1464/§5a">§ 5a</a>–<a href="forskrift/2023-09-21-1464/§5c">§ 5c</a>.</article></article><article class="legalArticle" data-lovdata-URL="SF/forskrift/2023-09-21-1464/§5a" data-name="§5a" id="kapittel-2-paragraf-4"><h3 class="legalArticleHeader"><span class="legalArticleValue">§ 5a</span>. <span class="legalArticleTitle">Budgivning</span></h3><article class="legalP" id="kapittel-2-paragraf-4-ledd-1">Budgivere kan levere inntil 10 bud per produksjonsområde.</article><article class="legalP" id="kapittel-2-paragraf-4-ledd-2">For å formulere et gyldig bud må budgiver spesifisere hvilket produksjonsområde budet gjelder, ønsket mengde, pris per tonn, og om budgiver godtar en avkortning av budet.</article><article class="legalP" id="kapittel-2-paragraf-4-ledd-3">Avkortning av et bud innebærer at budgiver godtar tildeling av mindre mengde enn ønsket.</article><article class="legalP" id="kapittel-2-paragraf-4-ledd-4">Summen av ønsket mengde per budgiver per produksjonsområde kan ikke overskride tilgjengelig produksjonskapasitet.</article><article class="legalP" id="kapittel-2-paragraf-4-ledd-5">Alle bud inngitt av samme budgiver er gjensidig uavhengige av hverandre. Det kan ikke stilles vilkår knyttet til budene.</article><article class="legalP" id="kapittel-2-paragraf-4-ledd-6">Departementet vil fastsette minstepriser per tonn MTB for det enkelte produksjonsområde. Bud under minsteprisen aksepteres ikke.</article></article><article class="legalArticle" data-lovdata-URL="SF/forskrift/2023-09-21-1464/§5b" data-name="§5b" id="kapittel-2-paragraf-5"><h3 class="legalArticleHeader"><span class="legalArticleValue">§ 5b</span>. <span class="legalArticleTitle">Rangering av bud</span></h3><article class="legalP" id="kapittel-2-paragraf-5-ledd-1">Fiskeridirektoratet vil rangere inngitte bud etter spesifisert pris per tonn jf. <a href="forskrift/2023-09-21-1464/§5a">§ 5a</a> andre ledd. For bud med samme pris per tonn vil Fiskeridirektoratet rangere etter høyest ønsket mengde. For bud med samme pris per tonn og samme ønsket mengde vil rangeringen avgjøres av loddtrekning foretatt av Fiskeridirektoratet.</article></article><article class="legalArticle" data-lovdata-URL="SF/forskrift/2023-09-21-1464/§5c" data-name="§5c" id="kapittel-2-paragraf-6"><h3 class="legalArticleHeader"><span class="legalArticleValue">§ 5c</span>. <span class="legalArticleTitle">Allokering</span></h3><article class="legalP" id="kapittel-2-paragraf-6-ledd-1">Allokeringen av produksjonskapasitet skjer i to steg.</article><article class="legalP" id="kapittel-2-paragraf-6-ledd-2">Allokering steg 1: Vinnende bud velges ved at det høyest rangerte budet tildeles ønsket mengde, deretter det nest høyest rangerte budet og så videre. I steg 1 benyttes ikke avkortning, slik at alle bud må vinne ønsket mengde. Tildelingen pågår inntil:<ol class="defaultList" type="a"><li data-name="a." value="1"><article class="listArticle" id="kapittel-2-paragraf-6-ledd-2-punkt-1"><article class="legalP" id="kapittel-2-paragraf-6-ledd-2-punkt-1-ledd-1">alle inngitte bud i det aktuelle produksjonsområdet er tildelt ønsket mengde og det gjenstår produksjonskapasitet. Totalt vederlag fastsettes til tildelt mengde multiplisert med minstepris per tonn. Tildeling avsluttes med usolgt produksjonskapasitet.</article></article></li><li data-name="b." value="2"><article class="listArticle" id="kapittel-2-paragraf-6-ledd-2-punkt-2"><article class="legalP" id="kapittel-2-paragraf-6-ledd-2-punkt-2-ledd-1">alle/noen inngitte bud i det aktuelle produksjonsområdet er tildelt ønsket mengde, og det gjenstår ikke produksjonskapasitet. Totalt vederlag fastsettes til tildelt mengde multiplisert med pris per tonn for det lavest rangerte budet som tildeles produksjonskapasitet. Tildelingen avsluttes.</article></article></li><li data-name="c." value="3"><article class="listArticle" id="kapittel-2-paragraf-6-ledd-2-punkt-3"><article class="legalP" id="kapittel-2-paragraf-6-ledd-2-punkt-3-ledd-1">det ikke gjenstår nok produksjonskapasitet til å tildele det neste rangerte budet i sin helhet. Vederlag fastsettes til tildelt mengde multiplisert med pris per tonn for det høyest rangerte budet som ikke ble tildelt produksjonskapasitet.</article></article></li></ol></article><article class="legalP" id="kapittel-2-paragraf-6-ledd-3">Allokering steg 2: Gitt at scenariet i andre ledd bokstav c inntreffer vil gjenværende produksjonskapasitet tildeles basert på rangering av gjenværende bud. I steg 2 av tildelingen benyttes avkortning ved behov. For produksjonskapasitet tildelt gjennom steg 2 fastsettes vederlag per bud til tildelt mengde multiplisert med budets oppgitte pris per tonn.</article></article><article class="legalArticle" data-lovdata-URL="SF/forskrift/2023-09-21-1464/§6" data-name="§6" id="kapittel-2-paragraf-7"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Rett til å søke klarering av lokalitet og utskriving av tillatelsesdokument</span></h3><article class="legalP" id="kapittel-2-paragraf-7-ledd-1">Fiskeridirektoratet fatter vedtak om tilsagn om produksjonskapasitet til alle budvinnere i auksjonen. Vinnere av auksjonen kan be om at produksjonskapasitet tildeles som økt kapasitet på en eller flere eksisterende tillatelser, så fremt den eksisterende tillatelsen er hjemmehørende i samme produksjonsområde som produksjonskapasiteten er vunnet.</article><article class="legalP" id="kapittel-2-paragraf-7-ledd-2">Det kan ikke tildeles nye tillatelser på mindre enn 100 tonn MTB. Tillatelser under 100 tonn må fusjoneres eller være omsøkt fusjonert med en eller flere eksisterende tillatelser tilhørende samme produksjonsområde før 31. desember 2023, slik at tillatelsesstørrelsen er lik eller større enn 100 tonn. Slik søknad sendes den aktuelle fylkeskommunen og det skal ikke betales søknadsgebyr. Dersom tillatelsesstørrelsen er mindre enn 100 tonn per 31. desember 2023 trekker Fiskeridirektoratet tilsagnet om tillatelse eller tillatelsen tilbake. Vederlag som er innbetalt vil ikke bli refundert.</article><article class="legalP" id="kapittel-2-paragraf-7-ledd-3">Tildeling av tilsagn om produksjonskapasitet gir rett til å søke om lokalitetsklarering for den tildelte produksjonskapasiteten innenfor det produksjonsområdet tilsagnet gjelder.</article><article class="legalP" id="kapittel-2-paragraf-7-ledd-4">Rett til drift starter når tillatelsesdokument er skrevet ut av fylkeskommunen. Tillatelsesdokument kan ikke skrives ut før forvaltningen endelig har avgjort eventuelle klager som følge av auksjonen.</article></article><article class="legalArticle" data-lovdata-URL="SF/forskrift/2023-09-21-1464/§7" data-name="§7" id="kapittel-2-paragraf-8"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Innbetalt vederlag og endringer i rammebetingelser mv.</span></h3><article class="legalP" id="kapittel-2-paragraf-8-ledd-1">Tillatelse til akvakultur gir rettigheter og plikter og er underlagt de til enhver tid gjeldende lover og regler. Vederlaget blir ikke refundert ved endringer i rammebetingelser som påvirker lønnsomhet, og heller ikke ved eventuell senere inndragning eller reduksjon av tillatelsens kapasitet på bakgrunn av forhold nevnt i <a href="lov/2005-06-17-79/§9">akvakulturloven § 9</a> eller andre lovbestemte forhold, herunder reduksjon i kapasitet besluttet i eller i medhold av <a href="forskrift/2017-01-16-61">produksjonsområdeforskriften</a>.</article></article></section><section class="section" data-name="kap3" id="kapittel-3" data-lovdata-URL="SF/forskrift/2023-09-21-1464/KAPITTEL_3"><h2>Kapittel 3. Krav til deltagelse i auksjonen</h2><article class="legalArticle" data-lovdata-URL="SF/forskrift/2023-09-21-1464/§8" data-name="§8" id="kapittel-3-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Hvem som kan delta i auksjonen</span></h3><article class="legalP" id="kapittel-3-paragraf-1-ledd-1">Budgivere må være registrert jf. <a href="forskrift/2023-09-21-1464/§9">§ 9</a>, innfri kravene til finansiell situasjon jf. <a href="forskrift/2023-09-21-1464/§10">§ 10</a> og akseptere auksjonsreglementet slik det fremgår av denne forskriften for å kunne delta i auksjonen. Registrering forplikter ikke til å gi bud.</article><article class="legalP" id="kapittel-3-paragraf-1-ledd-2">Bare selskaper hjemmehørende i EØS, Storbritannia eller Sveits kan delta i auksjonen.</article><article class="legalP" id="kapittel-3-paragraf-1-ledd-3">Et selskap må være registrert med organisasjonsnummer i Brønnøysundregistrene.</article></article><article class="legalArticle" data-lovdata-URL="SF/forskrift/2023-09-21-1464/§9" data-name="§9" id="kapittel-3-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Krav for registrering og budgivning</span></h3><article class="legalP" id="kapittel-3-paragraf-2-ledd-1">For å delta i auksjonen må foretaket:<ol class="defaultList" type="a"><li data-name="a." value="1"><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">fylle ut fastsatt registreringsskjema, inkludert opplasting av budgivningsskjema, firmaattest, aksept av auksjonsreglementet, samt gi informasjon om konsernforhold og tilknyttede selskap jf. annet ledd.</article></article></li><li data-name="b." value="2"><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">laste opp skjema om dokumentasjon på betalingsevne.</article></article></li><li data-name="c." value="3"><article class="listArticle" id="kapittel-3-paragraf-2-ledd-1-punkt-3"><article class="legalP" id="kapittel-3-paragraf-2-ledd-1-punkt-3-ledd-1">tilfredsstille krav til finansiell situasjon og avgi egenerklæring om dette i henhold til <a href="forskrift/2023-09-21-1464/§10">§ 10</a>.</article></article></li></ol></article><article class="legalP" id="kapittel-3-paragraf-2-ledd-2">Det kan ikke registreres flere selskap tilhørende samme konsern, jf. <a href="lov/1998-07-17-56/§1-3">regnskapsloven § 1-3</a>. Foretak skal opplyse om tilknyttede selskap, jf. <a href="lov/1998-07-17-56/§1-4">regnskapsloven § 1-4</a>.</article><article class="legalP" id="kapittel-3-paragraf-2-ledd-3">Registreringen skjer elektronisk på Fiskeridirektoratets nettside. Frist for registrering er 5. oktober kl. 23:59.</article><article class="legalP" id="kapittel-3-paragraf-2-ledd-4">Bud kan ikke innleveres etter at fristen i tredje ledd er gått ut. Innleverte bud kan ikke endres etter at fristen i tredje ledd er gått ut.</article><article class="legalP" id="kapittel-3-paragraf-2-ledd-5">Fiskeridirektoratet skal avvise registreringen og budgivningen dersom:<ol class="defaultList" type="a"><li data-name="a." value="1"><article class="listArticle" id="kapittel-3-paragraf-2-ledd-5-punkt-1"><article class="legalP" id="kapittel-3-paragraf-2-ledd-5-punkt-1-ledd-1">den er levert for sent, eller</article></article></li><li data-name="b." value="2"><article class="listArticle" id="kapittel-3-paragraf-2-ledd-5-punkt-2"><article class="legalP" id="kapittel-3-paragraf-2-ledd-5-punkt-2-ledd-1">dersom den inneholder vesentlige feil og mangler.</article></article></li></ol></article><article class="legalP" id="kapittel-3-paragraf-2-ledd-6">Dersom registreringsdokumentene har feil eller mangler vil budgiver bli gitt en kort frist til å rette disse.</article></article><article class="legalArticle" data-lovdata-URL="SF/forskrift/2023-09-21-1464/§10" data-name="§10" id="kapittel-3-paragraf-3"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Finansiell situasjon</span></h3><article class="legalP" id="kapittel-3-paragraf-3-ledd-1">En budgiver kan ikke<ol class="defaultList" type="a"><li data-name="a." value="1"><article class="listArticle" id="kapittel-3-paragraf-3-ledd-1-punkt-1"><article class="legalP" id="kapittel-3-paragraf-3-ledd-1-punkt-1-ledd-1">være ute av stand til å oppfylle sine betalingsforpliktelser,</article></article></li><li data-name="b." value="2"><article class="listArticle" id="kapittel-3-paragraf-3-ledd-1-punkt-2"><article class="legalP" id="kapittel-3-paragraf-3-ledd-1-punkt-2-ledd-1">ha åpnet gjeldsforhandlinger,</article></article></li><li data-name="c." value="3"><article class="listArticle" id="kapittel-3-paragraf-3-ledd-1-punkt-3"><article class="legalP" id="kapittel-3-paragraf-3-ledd-1-punkt-3-ledd-1">være insolvent eller være underlagt begjæring om konkurs eller opphør,</article></article></li><li data-name="d." value="4"><article class="listArticle" id="kapittel-3-paragraf-3-ledd-1-punkt-4"><article class="legalP" id="kapittel-3-paragraf-3-ledd-1-punkt-4-ledd-1">ha begjært frivillig opphør, eller</article></article></li><li data-name="e." value="5"><article class="listArticle" id="kapittel-3-paragraf-3-ledd-1-punkt-5"><article class="legalP" id="kapittel-3-paragraf-3-ledd-1-punkt-5-ledd-1">være gjenstand for konkursbehandling eller være konkurs.</article></article></li></ol></article><article class="legalP" id="kapittel-3-paragraf-3-ledd-2">Budgiver skal gjennom registreringsskjemaet avgi erklæring om egen finansiell situasjon.</article></article></section><section class="section" data-name="kap4" id="kapittel-4" data-lovdata-URL="SF/forskrift/2023-09-21-1464/KAPITTEL_4"><h2>Kapittel 4. Avsluttende bestemmelser</h2><article class="legalArticle" data-lovdata-URL="SF/forskrift/2023-09-21-1464/§11" data-name="§11" id="kapittel-4-paragraf-1"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Uforutsette hendelser mv.</span></h3><article class="legalP" id="kapittel-4-paragraf-1-ledd-1">For det tilfelle det oppstår ekstraordinære hendelser kan departementet utsette fristen for å delta i auksjonen og inngi bud.</article></article><article class="legalArticle" data-lovdata-URL="SF/forskrift/2023-09-21-1464/§12" data-name="§12" id="kapittel-4-paragraf-2"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Innbetaling av vederlag</span></h3><article class="legalP" id="kapittel-4-paragraf-2-ledd-1">Vinner av auksjonen plikter å betale vederlag innen 15 dager, inkludert helligdager, fra mottatt notifikasjon om vinnende bud, til<ul class="defaultList"><li><article class="listArticle" id="kapittel-4-paragraf-2-ledd-1-punkt-1"><article class="legalP" id="kapittel-4-paragraf-2-ledd-1-punkt-1-ledd-1">Fiskeridirektoratet,<br />Økonomiseksjonen,<br />Postboks 185 Sentrum,<br />5804 Bergen.</article></article></li></ul></article><article class="legalP" id="kapittel-4-paragraf-2-ledd-2">Beløpet betales til kontonummer 7694.05.09048 og innbetalingen merkes i henhold til direktoratets instruksjoner.</article><article class="legalP" id="kapittel-4-paragraf-2-ledd-3">Departementet kan kreve erstatning for det tap staten lider som følge av budgivers mislighold av auksjonsbeløpet.</article></article><article class="legalArticle" data-lovdata-URL="SF/forskrift/2023-09-21-1464/§13" data-name="§13" id="kapittel-4-paragraf-3"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Brudd på auksjonsregelverket</span></h3><article class="legalP" id="kapittel-4-paragraf-3-ledd-1">Brudd på denne forskriften, auksjonsregelverket eller konkurranseregelverket, herunder <a href="lov/2004-03-05-12/§10">konkurranseloven § 10</a>, medfører utestengelse fra denne auksjonen.</article><article class="legalP" id="kapittel-4-paragraf-3-ledd-2">Den ekskluderte budgiveren vil ikke bli tildelt tilsagn om tillatelse.</article><article class="legalP" id="kapittel-4-paragraf-3-ledd-3">Dersom bruddet oppdages etter at auksjonen er gjennomført kan Fiskeridirektoratet trekke tilbake eventuelle tilsagn om tillatelse eller tildelt tillatelse.</article><article class="legalP" id="kapittel-4-paragraf-3-ledd-4">Staten vil i tillegg til eventuell tilbaketrekking av tilsagn om tillatelse eller tillatelse, kunne forfølge eventuelle økonomiske tap som følge av brudd på auksjonsregelverket gjennom sivilt søksmål.</article></article><article class="legalArticle" data-lovdata-URL="SF/forskrift/2023-09-21-1464/§14" data-name="§14" id="kapittel-4-paragraf-4"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Tilbakebetaling av innbetalt vederlag ved omgjøring</span></h3><article class="legalP" id="kapittel-4-paragraf-4-ledd-1">Dersom tilsagn om tillatelse eller tildelt tillatelse trekkes tilbake som følge av omgjøring av vedtaket om tilsagn, for eksempel på grunn av klage, tilbakebetales innbetalt vederlag. Dette gjelder bare omgjøringsvedtak gjort etter denne forskriften.</article></article><article class="legalArticle" data-lovdata-URL="SF/forskrift/2023-09-21-1464/§15" data-name="§15" id="kapittel-4-paragraf-5"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Søksmålsfrist</span></h3><article class="legalP" id="kapittel-4-paragraf-5-ledd-1">Fiskeridirektoratet eller departementet kan sette som vilkår at mulig søksmål om forvaltningsvedtak etter denne forskriften er gyldig eller krav om erstatning som følge av vedtaket, skal tas ut innen seks måneder fra det tidspunkt melding om fastsettelse av frist kom frem til vedkommende part. Det kan gis oppfriskning for oversittelse av fristen etter reglene i <a href="lov/2005-06-17-90/§16-12">tvisteloven § 16-12</a> til <a href="lov/2005-06-17-90/§16-14">§ 16-14</a>.</article></article><article class="legalArticle" data-lovdata-URL="SF/forskrift/2023-09-21-1464/§16" data-name="§16" id="kapittel-4-paragraf-6"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Ikrafttredelse</span></h3><article class="legalP" id="kapittel-4-paragraf-6-ledd-1">Denne forskriften trer i kraft straks.</article></article></section></main></body></html>