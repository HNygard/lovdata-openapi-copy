<!DOCTYPE html><html lang="no"><head><title>Forskrift om dokumentasjon, saksbehandling og erstatning etter naturskader (naturskadeerstatningsforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2016-07-07-904</dd><dt class="dokid">DokumentID</dt><dd class="dokid">SF/forskrift/2016-07-07-904</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="subunit">Etat</dt><dd class="subunit"><ul><li>Avd. for skog og ressurspolitkk</li></ul></dd><dt class="publishedIn">Publisert i</dt><dd class="publishedIn">I 2016 hefte 10</dd><dt class="dateInForce">I kraft fra</dt><dd class="dateInForce">2017-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2023-11-09</dd><dt class="lastChangedBy">Sist endret ved</dt><dd class="lastChangedBy"><a href="forskrift/2023-11-09-1801">forskrift/2023-11-09-1801</a></dd><dt class="changesToDocuments">Endrer</dt><dd class="changesToDocuments"><ul><li><a href="forskrift/1995-06-02-515">forskrift/1995-06-02-515</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/2014-08-15-59/§2">lov/2014-08-15-59/§2</a></li><li><a href="lov/2014-08-15-59/§7">lov/2014-08-15-59/§7</a></li><li><a href="lov/2014-08-15-59/§8">lov/2014-08-15-59/§8</a></li><li><a href="lov/2014-08-15-59/§9">lov/2014-08-15-59/§9</a></li><li><a href="lov/2014-08-15-59/§13">lov/2014-08-15-59/§13</a></li><li><a href="lov/2014-08-15-59/§14">lov/2014-08-15-59/§14</a></li><li><a href="lov/2014-08-15-59/§16">lov/2014-08-15-59/§16</a></li><li><a href="lov/2014-08-15-59/§21">lov/2014-08-15-59/§21</a></li><li><a href="forskrift/2014-08-15-1085">forskrift/2014-08-15-1085</a></li></ul></dd><dt class="dateOfPublication">Kunngjort</dt><dd class="dateOfPublication">2016-07-08 14:15</dd><dt class="titleShort">Korttittel</dt><dd class="titleShort">Naturskadeerstatningsforskriften</dd><dt class="title">Tittel</dt><dd class="title">Forskrift om dokumentasjon, saksbehandling og erstatning etter naturskader (naturskadeerstatningsforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Landbruks- og matdepartementet 7. juli 2016 med hjemmel i <a href="lov/2014-08-15-59">lov 15. august 2014 nr. 59</a> om erstatning for naturskader (naturskadeerstatningsloven) <a href="lov/2014-08-15-59/§2">§ 2</a> fjerde ledd, <a href="lov/2014-08-15-59/§7">§ 7</a> andre ledd, <a href="lov/2014-08-15-59/§8">§ 8</a> andre ledd, <a href="lov/2014-08-15-59/§9">§ 9</a> første og andre ledd, <a href="lov/2014-08-15-59/§13">§ 13</a> tredje ledd, <a href="lov/2014-08-15-59/§14">§ 14</a> fjerde ledd, <a href="lov/2014-08-15-59/§16">§ 16</a> andre ledd og <a href="lov/2014-08-15-59/§21">§ 21</a> tredje ledd, jf. <a href="forskrift/2014-08-15-1085">delegeringsvedtak 15. august 2014 nr. 1085</a>. <br /><strong>Endret</strong> ved <a href="forskrift/2019-09-18-1137">forskrifter 18 sep 2019 nr. 1137</a>, <a href="forskrift/2023-11-09-1801">9 nov 2023 nr. 1801</a> (i kraft straks med virkning for skade oppstått fra og med 1. august 2023.)</dd><dt class="refid">RefID</dt><dd class="refid">forskrift/2016-07-07-904</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om dokumentasjon, saksbehandling og erstatning etter naturskader (naturskadeerstatningsforskriften)</a><ul class="tocSubUl"><li><a href="#kapittel-1" data-child-interval="§§ 1 – 3">Kap. 1. Innledende bestemmelser</a><ul class="tocSubUl"><li><a href="#kapittel-1-paragraf-1">§ 1. Formål</a></li><li><a href="#kapittel-1-paragraf-2">§ 2. Virkeområde</a></li><li><a href="#kapittel-1-paragraf-3">§ 3. Ansvarlig myndighet</a></li></ul></li><li><a href="#kapittel-2" data-child-interval="§§ 4 – 9">Kap. 2. Søknad og dokumentasjon av skaden</a><ul class="tocSubUl"><li><a href="#kapittel-2-paragraf-1">§ 4. Søknad</a></li><li><a href="#kapittel-2-paragraf-2">§ 5. Dokumentasjon av skaden</a></li><li><a href="#kapittel-2-paragraf-3">§ 6. Dokumentasjon av bruksverdi</a></li><li><a href="#kapittel-2-paragraf-4">§ 7. Frist for dokumentasjon</a></li><li><a href="#kapittel-2-paragraf-5">§ 8. Takst</a></li><li><a href="#kapittel-2-paragraf-6">§ 9. Krav til takstmenn</a></li></ul></li><li><a href="#kapittel-3" data-child-interval="§§ 10 – 11">Kap. 3. Merkostnader og redningsomkostninger</a><ul class="tocSubUl"><li><a href="#kapittel-3-paragraf-1">§ 10. Merkostnader</a></li><li><a href="#kapittel-3-paragraf-2">§ 11. Redningsomkostninger</a></li></ul></li><li><a href="#kapittel-4" data-child-interval="§§ 12 – 16">Kap. 4. Fastsetting og utbetaling av erstatning</a><ul class="tocSubUl"><li><a href="#kapittel-4-paragraf-1">§ 12. Minsteutbetaling</a></li><li><a href="#kapittel-4-paragraf-2">§ 13. Fastsetting av erstatning og egenandel</a></li><li><a href="#kapittel-4-paragraf-3">§ 14. Frist for gjenoppretting</a></li><li><a href="#kapittel-4-paragraf-4">§ 15. Utbetaling av erstatning</a></li><li><a href="#kapittel-4-paragraf-5">§ 16. Forskudd</a></li></ul></li><li><a href="#kapittel-5" data-child-interval="§§ 17 – 21">Kap. 5. Øvrige bestemmelser</a><ul class="tocSubUl"><li><a href="#kapittel-5-paragraf-1">§ 17. Regress</a></li><li><a href="#kapittel-5-paragraf-2">§ 18. Statens ansvar ved stormskader på skog</a></li><li><a href="#kapittel-5-paragraf-3">§ 19. Erstatning for utgifter til opprydding av vindfall i skog som ikke er økonomisk drivverdig</a></li><li><a href="#kapittel-5-paragraf-4">§ 20. Klagenemndas sammensetning og organisering</a></li><li><a href="#kapittel-5-paragraf-5">§ 21. Ikrafttredelse</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2016-07-07-904" id="dokument"><h1>Forskrift om dokumentasjon, saksbehandling og erstatning etter naturskader (naturskadeerstatningsforskriften)</h1><section class="section" data-name="kap1" id="kapittel-1" data-lovdata-URL="SF/forskrift/2016-07-07-904/KAPITTEL_1"><h2>Kap. 1. Innledende bestemmelser</h2><article class="legalArticle" data-lovdata-URL="SF/forskrift/2016-07-07-904/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med forskriften er å sikre forsvarlig og effektiv behandling av saker om erstatning for naturskader etter naturskadeerstatningsloven.</article></article><article class="legalArticle" data-lovdata-URL="SF/forskrift/2016-07-07-904/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften gir utfyllende regler til naturskadeerstatningsloven om dokumentasjon, saksbehandling og erstatning. Forskriften regulerer også statens ansvar ved stormskader på produktiv skog, og skogeiers rett til erstatning for utgifter til opprydding av vindfall i skog som ikke er økonomisk drivverdig.</article></article><article class="legalArticle" data-lovdata-URL="SF/forskrift/2016-07-07-904/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Ansvarlig myndighet</span></h3><article class="legalP" id="kapittel-1-paragraf-3-ledd-1">Landbruksdirektoratet avgjør søknader om erstatning etter naturskadeerstatningsloven og denne forskriften. Vedtak fattet av Landbruksdirektoratet kan påklages til Klagenemnda for naturskadesaker med mindre annet følger av naturskadeerstatningsloven eller denne forskriften.</article></article></section><section class="section" data-name="kap2" id="kapittel-2" data-lovdata-URL="SF/forskrift/2016-07-07-904/KAPITTEL_2"><h2>Kap. 2. Søknad og dokumentasjon av skaden</h2><article class="legalArticle" data-lovdata-URL="SF/forskrift/2016-07-07-904/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Søknad</span></h3><article class="legalP" id="kapittel-2-paragraf-1-ledd-1">Skadelidte skal sende søknad om erstatning for naturskade til Landbruksdirektoratet på fastsatt skjema innen tre måneder etter at skaden har skjedd. Er søknadsfristen oversittet, kan søknaden behandles dersom særlige grunner taler for det.</article></article><article class="legalArticle" data-lovdata-URL="SF/forskrift/2016-07-07-904/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Dokumentasjon av skaden</span></h3><article class="legalP" id="kapittel-2-paragraf-2-ledd-1">Skadelidte skal for egen regning dokumentere at det foreligger en naturskade og hvilke kostnader som er nødvendige for å gjenopprette hvert skadeobjekt. Dokumentasjonen skal inneholde en beskrivelse av hvert skadeobjekt før og etter skaden.</article><article class="legalP" id="kapittel-2-paragraf-2-ledd-2">Skadelidte kan dokumentere gjenopprettingskostnaden med takst eller anbud. Ved dokumentasjon gjennom anbud, skal gjenopprettingskostnaden dokumenteres med minimum ett anbud. Dersom gjenopprettingskostnaden antas å overstige 200&#xa0;000 kroner, skal kostnaden dokumenteres med minimum to anbud. Anbud skal innhentes fra foretak med ansvarsrett, jf. plan- og <a href="lov/2008-06-27-71/§23-1">bygningsloven § 23-1</a>, når gjenopprettingsarbeidet krever det.</article><article class="legalP" id="kapittel-2-paragraf-2-ledd-3">Dersom antatt gjenopprettingskostnad er under 50&#xa0;000 kroner, kan skadelidte istedenfor takst eller anbud dokumentere kostnadene med egenoppgave og bildedokumentasjon.</article><article class="legalP" id="kapittel-2-paragraf-2-ledd-4">Landbruksdirektoratet kan innhente og bekoste takst i saker hvor gjenopprettingskostnaden er antatt å være over 500&#xa0;000 kroner, og ellers når det anses nødvendig for sakens opplysning. Skadelidte plikter å medvirke under befaring når det anses nødvendig, og gi takstmannen alle opplysninger og dokumenter som er nødvendige for at takstmannen skal kunne utføre oppdraget på en forsvarlig måte.</article><article class="legalP" id="kapittel-2-paragraf-2-ledd-5">Dersom hel eller delvis gjenoppretting av skaden ikke kan utsettes i påvente av at dokumentasjon etter andre til fjerde ledd foreligger, kan skadelidte dokumentere gjenopprettingskostnadene gjennom spesifisert faktura eller egenoppgave. Dersom det er nødvendig for sakens opplysning, kan Landbruksdirektoratet kreve at skadelidte på egen bekostning må fremlegge takst.</article></article><article class="legalArticle" data-lovdata-URL="SF/forskrift/2016-07-07-904/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Dokumentasjon av bruksverdi</span></h3><article class="legalP" id="kapittel-2-paragraf-3-ledd-1">Skadelidte skal i søknaden beskrive bruken og avkastningen av hvert skadeobjekt, jf. <a href="lov/2014-08-15-59/§5">naturskadeerstatningsloven § 5</a> andre ledd.</article></article><article class="legalArticle" data-lovdata-URL="SF/forskrift/2016-07-07-904/§7" data-name="§7" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Frist for dokumentasjon</span></h3><article class="legalP" id="kapittel-2-paragraf-4-ledd-1">Skadelidte skal sende inn nødvendig dokumentasjon innen utløpet av søknadsfristen, jf. <a href="forskrift/2016-07-07-904/§4">§ 4</a>. Landbruksdirektoratet kan, når særlige grunner taler for det, gi fristutsettelse for innsending av dokumentasjon. Landbruksdirektoratets avgjørelse om fristutsettelse kan ikke påklages.</article></article><article class="legalArticle" data-lovdata-URL="SF/forskrift/2016-07-07-904/§8" data-name="§8" id="kapittel-2-paragraf-5"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Takst</span></h3><article class="legalP" id="kapittel-2-paragraf-5-ledd-1">Takst innhentet av skadelidte eller Landbruksdirektoratet er kun veiledende for Landbruksdirektoratets erstatningsvedtak.</article></article><article class="legalArticle" data-lovdata-URL="SF/forskrift/2016-07-07-904/§9" data-name="§9" id="kapittel-2-paragraf-6"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Krav til takstmenn</span></h3><article class="legalP" id="kapittel-2-paragraf-6-ledd-1">En takstmann kan ikke påta seg oppdrag for Landbruksdirektoratet dersom han er inhabil, jf. <a href="lov/1967-02-10/§6">forvaltningsloven § 6</a> og <a href="lov/1967-02-10/§10">§ 10</a>. Takstmannen har taushetsplikt om opplysninger han får tilgang til i forbindelse med oppdraget, jf. <a href="lov/1967-02-10/§13">forvaltningsloven § 13</a>.</article><article class="legalP" id="kapittel-2-paragraf-6-ledd-2">Takstmenn som Landbruksdirektoratet inngår avtale med, skal være medlemmer av bransjeorganisasjon for takstmenn. Landbruksdirektoratet kan i særlige tilfeller gjøre unntak fra kravet om medlemskap.</article></article></section><section class="section" data-name="kap3" id="kapittel-3" data-lovdata-URL="SF/forskrift/2016-07-07-904/KAPITTEL_3"><h2>Kap. 3. Merkostnader og redningsomkostninger</h2><article class="legalArticle" data-lovdata-URL="SF/forskrift/2016-07-07-904/§10" data-name="§10" id="kapittel-3-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Merkostnader</span></h3><article class="legalP" id="kapittel-3-paragraf-1-ledd-1">Det kan etter søknad fra skadelidte ytes tilskudd til dekning av merkostnader, jf. <a href="lov/2014-08-15-59/§7">naturskadeerstatningsloven § 7</a>. Tilskuddet skal dekke kostnader som kommer i tillegg til gjenopprettingskostnadene. <a href="forskrift/2016-07-07-904/§4">§ 4</a> i forskriften her gjelder tilsvarende.</article><article class="legalP" id="kapittel-3-paragraf-1-ledd-2">Tilskudd kan ytes dersom skaden kan utbedres på en slik måte at skadeobjektet forsterkes eller faren for naturskade minskes, og utbedringen utføres i tilknytning til gjenopprettingen av skaden. Skadelidte skal i søknaden dokumentere nytten av tilskuddet.</article><article class="legalP" id="kapittel-3-paragraf-1-ledd-3">Merkostnader dekkes med inntil 20 prosent av gjenopprettingskostnaden slik denne skal beregnes etter <a href="lov/2014-08-15-59/§5">§ 5 i naturskadeerstatningsloven</a>, og oppad begrenset til 30 000 kroner.</article></article><article class="legalArticle" data-lovdata-URL="SF/forskrift/2016-07-07-904/§11" data-name="§11" id="kapittel-3-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Redningsomkostninger</span></h3><article class="legalP" id="kapittel-3-paragraf-2-ledd-1">Det kan ytes erstatning for rimelige og nødvendige utlegg skadelidte har hatt for å avverge naturskaden eller for å begrense skadens omfang, jf. <a href="lov/2014-08-15-59/§8">naturskadeerstatningsloven § 8</a>.</article><article class="legalP" id="kapittel-3-paragraf-2-ledd-2">Det kan kun ytes erstatning for utlegg til leie av hjelp og maskiner, samt til nødvendige materialer. Egenarbeid, tapt arbeidsfortjeneste og lignende indirekte tap erstattes ikke. Bruk av og skade på eget utstyr erstattes ikke.</article><article class="legalP" id="kapittel-3-paragraf-2-ledd-3">Det ytes ikke erstatning for den del av redningsomkostningene som ville ha oversteget kostnadene ved en eventuell gjenoppretting av skaden, eller som overstiger skadeobjektets bruksverdi.</article></article></section><section class="section" data-name="kap4" id="kapittel-4" data-lovdata-URL="SF/forskrift/2016-07-07-904/KAPITTEL_4"><h2>Kap. 4. Fastsetting og utbetaling av erstatning</h2><article class="legalArticle" data-lovdata-URL="SF/forskrift/2016-07-07-904/§12" data-name="§12" id="kapittel-4-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Minsteutbetaling</span></h3><article class="legalP" id="kapittel-4-paragraf-1-ledd-1">Rett til erstatning bortfaller dersom grunnlaget for erstatningsutmåling etter <a href="lov/2014-08-15-59/§5">naturskadeerstatningsloven § 5</a> er under 20&#xa0;000 kroner.</article></article><article class="legalArticle" data-lovdata-URL="SF/forskrift/2016-07-07-904/§13" data-name="§13" id="kapittel-4-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Fastsetting av erstatning og egenandel</span></h3><article class="legalP" id="kapittel-4-paragraf-2-ledd-1">Erstatningen fastsettes med utgangspunkt i grunnlaget for erstatningsutmåling, fratrukket eventuell avkorting, og tillagt eventuelle merkostnader og redningsomkostninger, jf. <a href="lov/2014-08-15-59/§5">naturskadeerstatningsloven § 5</a> til <a href="lov/2014-08-15-59/§8">§ 8</a> og <a href="forskrift/2016-07-07-904/§10">§ 10</a> og <a href="forskrift/2016-07-07-904/§11">§ 11</a> i forskriften her.</article><article class="legalP" id="kapittel-4-paragraf-2-ledd-2">Av erstatning fastsatt etter første ledd trekkes en egenandel på 15 prosent. Egenandelen per sak kan ikke overskride 1 mill. kroner.</article><article class="changesToParent">Endret ved forskrift <a href="forskrift/2023-11-09-1801">9 nov 2023 nr. 1801</a> (i kraft straks med virkning for skade oppstått fra og med 1. august 2023).</article></article><article class="legalArticle" data-lovdata-URL="SF/forskrift/2016-07-07-904/§14" data-name="§14" id="kapittel-4-paragraf-3"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Frist for gjenoppretting</span></h3><article class="legalP" id="kapittel-4-paragraf-3-ledd-1">Krav på erstatning faller bort dersom gjenoppretting ikke er gjennomført innen tre år regnet fra den dagen skadelidte mottok endelig vedtak om erstatning. Det kan etter søknad gis utsettelse med inntil ett år dersom skadelidte kan dokumentere at gjenoppretting av skaden har vært umuliggjort av forhold utenfor skadelidtes kontroll.</article></article><article class="legalArticle" data-lovdata-URL="SF/forskrift/2016-07-07-904/§15" data-name="§15" id="kapittel-4-paragraf-4"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Utbetaling av erstatning</span></h3><article class="legalP" id="kapittel-4-paragraf-4-ledd-1">Erstatning utbetales når skadelidte har dokumentert at skaden er gjenopprettet i tråd med erstatningsvedtaket ved ferdigattest fra takstmann, entreprenør eller annen fagkyndig. I saker etter <a href="forskrift/2016-07-07-904/§5">§ 5</a> tredje ledd kan gjenoppretting dokumenteres ved egenoppgave og bildedokumentasjon fra skadelidte.</article><article class="legalP" id="kapittel-4-paragraf-4-ledd-2">Landbruksdirektoratet kan kreve at skadelidte fremlegger dokumentasjon over påløpte gjenopprettingskostnader før utbetaling skjer. Landbruksdirektoratet kan nedsette erstatningen til det beløp som tilsvarer kostnaden ved nødvendige tiltak, jf. <a href="lov/2014-08-15-59/§5">naturskadeerstatningsloven § 5</a> første ledd.</article><article class="legalP" id="kapittel-4-paragraf-4-ledd-3">Skadelidte kan etter søknad få utbetalt erstatningen til fri rådighet dersom det foreligger særlige grunner, jf. <a href="lov/2014-08-15-59/§14">naturskadeerstatningsloven § 14</a> første ledd andre punktum. Slik søknad må fremmes innen tre år etter at skadelidte mottok endelig vedtak om erstatning. Dersom søknaden blir innvilget, utbetales erstatningen samtidig.</article><article class="legalP" id="kapittel-4-paragraf-4-ledd-4">Dersom erstatningen er vedtatt med grunnlag i verdiforringelsen eller saken gjelder erstatning for gjenanskaffelse av løsøre, jf. <a href="lov/2014-08-15-59/§5">naturskadeerstatningsloven § 5</a> andre eller tredje ledd, utbetales erstatningen samtidig med vedtaket.</article></article><article class="legalArticle" data-lovdata-URL="SF/forskrift/2016-07-07-904/§16" data-name="§16" id="kapittel-4-paragraf-5"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Forskudd</span></h3><article class="legalP" id="kapittel-4-paragraf-5-ledd-1">Skadelidte kan søke om forskudd på erstatningsutbetalingen etter at vedtak om erstatning foreligger, jf. <a href="lov/2014-08-15-59/§14">naturskadeerstatningsloven § 14</a> andre ledd. Utbetalingen kan gjøres betinget av at skadelidte dokumenterer at forskuddet skal anvendes i tråd med erstatningsvedtaket.</article><article class="legalP" id="kapittel-4-paragraf-5-ledd-2">Forskudd kan gis for hele eller deler av erstatningen etter hvert som gjenopprettingsarbeidet ferdigstilles. Forskudd på hele erstatningen kan kun gis i særskilte tilfeller.</article><article class="legalP" id="kapittel-4-paragraf-5-ledd-3">Vedtak om forskudd kan ikke påklages.</article></article></section><section class="section" data-name="kap5" id="kapittel-5" data-lovdata-URL="SF/forskrift/2016-07-07-904/KAPITTEL_5"><h2>Kap. 5. Øvrige bestemmelser</h2><article class="legalArticle" data-lovdata-URL="SF/forskrift/2016-07-07-904/§17" data-name="§17" id="kapittel-5-paragraf-1"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Regress</span></h3><article class="legalP" id="kapittel-5-paragraf-1-ledd-1">Dersom Landbruksdirektoratet søker regress hos tredjeperson etter <a href="lov/2014-08-15-59/§16">naturskadeerstatningsloven § 16</a>, skal tredjeperson gis forhåndsvarsel og anledning til å uttale seg før kravet reises.</article></article><article class="legalArticle" data-lovdata-URL="SF/forskrift/2016-07-07-904/§18" data-name="§18" id="kapittel-5-paragraf-2"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Statens ansvar ved stormskader på skog</span></h3><article class="legalP" id="kapittel-5-paragraf-2-ledd-1">I tilfeller hvor stormskader på skog innebærer erstatningsutbetalinger utover forsikringsselskapenes ansvarsgrense, trer staten inn og refunderer forsikringsselskapene for utbetalt erstatning over ansvarsgrensen.</article><article class="legalP" id="kapittel-5-paragraf-2-ledd-2">Ansvarsgrensen beregnes ut fra andelen skog som er forsikret på landsbasis til enhver tid. Den øvre ansvarsgrensen for en skadehendelse er 200 millioner kroner forutsatt full forsikringsdekning av landets skogareal. Ansvarsgrensen reduseres med samme andel av landets skogareal som ikke er forsikret.</article><article class="legalP" id="kapittel-5-paragraf-2-ledd-3">Landbruksdirektoratet kan gi nærmere regler om forsikringsselskapenes varsling, dokumentasjon og beregning av statens ansvar etter andre ledd.</article></article><article class="legalArticle" data-lovdata-URL="SF/forskrift/2016-07-07-904/§19" data-name="§19" id="kapittel-5-paragraf-3"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Erstatning for utgifter til opprydding av vindfall i skog som ikke er økonomisk drivverdig</span></h3><article class="legalP" id="kapittel-5-paragraf-3-ledd-1">Dersom skaden skyldes vindfall etter en naturulykke og det er gitt pålegg om opprydding etter <a href="lov/2005-05-27-31/§10">skogbruksloven § 10</a> eller <a href="forskrift/2006-06-07-593/§14">forskrift om berekraftig skogbruk § 14</a>, har skogeier rett til å få erstattet nødvendige utgifter til opprydding i skog som ikke er økonomisk drivverdig. Skadelidte må i søknaden legge ved kopi av pålegget og dokumentere nødvendige utgifter.</article></article><article class="legalArticle" data-lovdata-URL="SF/forskrift/2016-07-07-904/§20" data-name="§20" id="kapittel-5-paragraf-4"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Klagenemndas sammensetning og organisering</span></h3><article class="legalP" id="kapittel-5-paragraf-4-ledd-1">Klagenemnda for naturskadesaker oppnevnes av Landbruks- og matdepartementet for fem år av gangen.</article><article class="legalP" id="kapittel-5-paragraf-4-ledd-2">Klagenemnda skal bestå av fem medlemmer og ha en faglig sammensetning som sikrer en forsvarlig behandling av klagene. Klagenemnda skal bestå av to jurister, en landbruksfagkyndig, en med fagkyndighet innen geoteknikk, bygg og anlegg, og en med fagkyndighet innen hydrologi. Medlemmene i Klagenemnda skal ha en personlig stedfortreder med samme fagkyndighet. Landbruks- og matdepartementet bestemmer hvem som skal være leder og nestleder i Klagenemnda.</article><article class="legalP" id="kapittel-5-paragraf-4-ledd-3">Det avholdes fem ordinære møter i Klagenemnda årlig. Møtene skjer for lukkede dører. Landbruksdirektoratet kan innkalle til ekstraordinære møter dersom særlige forhold tilsier det. Ekstraordinære møter kan gjennomføres via fjernmøteteknikk.</article><article class="legalP" id="kapittel-5-paragraf-4-ledd-4">Klagenemnda må møte fulltallig for å være vedtaksfør, og treffer vedtak med alminnelig flertall. Dersom et medlem melder forfall minst 14 dager før møtet, skal personlig stedfortreder innkalles. Dersom et medlem melder forfall mindre enn 14 dager før møtet, kan vedkommende delta via fjernmøteteknikk. Møtet må omberammes dersom vedkommende ikke kan delta via fjernmøteteknikk.</article><article class="legalP" id="kapittel-5-paragraf-4-ledd-5">Landbruksdirektoratet forbereder sakene for Klagenemnda. Landbruksdirektoratet har rett og plikt til å møte i Klagenemnda.</article><article class="legalP" id="kapittel-5-paragraf-4-ledd-6">Saksbehandlingen i Klagenemnda er skriftlig. I vedtak fattet av nemnda skal både flertallets og mindretallets syn begrunnes.</article><article class="changesToParent">Endret ved <a href="forskrift/2019-09-18-1137">forskrift 18 sep 2019 nr. 1137</a>.</article></article><article class="legalArticle" data-lovdata-URL="SF/forskrift/2016-07-07-904/§21" data-name="§21" id="kapittel-5-paragraf-5"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Ikrafttredelse</span></h3><article class="legalP" id="kapittel-5-paragraf-5-ledd-1">Denne forskriften trer i kraft 1. januar 2017. Samtidig oppheves <a href="forskrift/1995-06-02-515">forskrift 2. juni 1995 nr. 515</a> om taksering og erstatning av naturskader.</article></article></section></main></body></html>