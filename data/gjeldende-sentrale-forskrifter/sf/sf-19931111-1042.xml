<!DOCTYPE html><html lang="no"><head><title>Forskrift om transporttilskott i skogbruket.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-1993-11-11-1042</dd><dt class="dokid">DokumentID</dt><dd class="dokid">SF/forskrift/1993-11-11-1042</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="subunit">Etat</dt><dd class="subunit"><ul><li>Skogavd.</li></ul></dd><dt class="publishedIn">Publisert i</dt><dd class="publishedIn">Avd I 1993 1171</dd><dt class="dateInForce">I kraft fra</dt><dd class="dateInForce">1993-11-11</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/1985-12-17-2448">forskrift/1985-12-17-2448</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1814-05-17/§75">lov/1814-05-17/§75</a></li><li><a href="null">null</a></li></ul></dd><dt class="titleShort">Korttittel</dt><dd class="titleShort">Forskrift om transporttilskott i skogbruket</dd><dt class="title">Tittel</dt><dd class="title">Forskrift om transporttilskott i skogbruket.</dd><dt class="miscInformation">Annet om dokumentet</dt><dd class="miscInformation">Fastsett av Landbruksdepartementet 11. november 1993 i medhald av Stortingets årlege budsjettvedtak.</dd><dt class="refid">RefID</dt><dd class="refid">forskrift/1993-11-11-1042</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om transporttilskott i skogbruket.</a><ul class="tocSubUl"><li><a href="#paragraf-1">§ 1. Innleiing</a></li><li><a href="#paragraf-2">§ 2. Område med rett til tilskott</a></li><li><a href="#paragraf-3">§ 3.</a></li><li><a href="#paragraf-4">§ 4. Søknad om tilskott</a></li><li><a href="#paragraf-5">§ 5. Utbetaling</a></li><li><a href="#paragraf-6">§ 6. Tilbakebetaling</a></li><li><a href="#paragraf-7">§ 7. Dispensasjon</a></li><li><a href="#paragraf-8">§ 8. Klage</a></li><li><a href="#paragraf-9">§ 9. Ikraftsetting</a></li></ul></li></ul></dd></dl></header><main class="documentBody" data-lovdata-URL="SF/forskrift/1993-11-11-1042" id="dokument"><h1>Forskrift om transporttilskott i skogbruket.</h1><article class="legalArticle" data-lovdata-URL="SF/forskrift/1993-11-11-1042/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Innleiing</span></h2><article class="legalP" id="paragraf-1-ledd-1">Transporttilskott i skogbruket skal vere eit avverkingsfremjande tiltak. Formålet med støtteordninga er å stimulere interessa for kjøp av virke frå næringssvake område der det på grunn av høge transportkostnader kan vere vanskeleg å få avsetnad.</article><article class="legalP" id="paragraf-1-ledd-2">Statstilskott til langtransport skal ikkje verke slik at det hindrar lokal utnytting av skogsvirke.</article></article><article class="legalArticle" data-lovdata-URL="SF/forskrift/1993-11-11-1042/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Område med rett til tilskott</span></h2><article class="legalP" id="paragraf-2-ledd-1">Ordninga gjeld i fylka Rogaland, Hordaland, Sogn og Fjordane, Møre og Romsdal, Nordland, Troms og Finnmark.</article><article class="legalP" id="paragraf-2-ledd-2">Frå andre område med særleg vanskeleg avsetnad, kan transporttilskott gjevast for enkelte sortiment. Departementet avgjer dette det enkelte år.</article></article><article class="legalArticle" data-lovdata-URL="SF/forskrift/1993-11-11-1042/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" id="paragraf-3-ledd-1">Om kva det han gjevast stønad til Transportstønad kan gjevast som:<ol class="defaultList" type="1"><li data-name="1." value="1"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">Direkte tilskott i kr. pr. m<sup>3</sup>.</article><article class="legalP" id="paragraf-3-ledd-1-punkt-1-ledd-2">Direkte tilskott kan gjevast til skogsvirke og flis hogd av skogsvirke. Det kan og gjevast tilskott til transport av sekundærvirke frå sagbruksindustrien.</article><article class="legalP" id="paragraf-3-ledd-1-punkt-1-ledd-3">Fylkesmannen fastset tilskottssatsane for dei enkelte sortiment innafor ramma av tildelt beløp. Tilskott ut over 20 % av gjeldande virkespris for vedkommande sortiment, krev førehandsgodkjenning av Landbruksdepartementet.</article><article class="legalP" id="paragraf-3-ledd-1-punkt-1-ledd-4">Vanlegvis skal det ikkje gjevast tilskott til tømmertransport frå område som ligg innafor kjøparbedriftas naturlege forsyningsområde.</article></article></li><li data-name="2." value="2"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">Investeringstilskott til anlegg som fører til meir rasjonell og rimeleg langtransport.</article><article class="legalP" id="paragraf-3-ledd-1-punkt-2-ledd-2">Fylkesmannen kan med godkjenning frå departementet gje tilskott til fellestiltak som sikrar avsetnad, fremjar rasjonell levering og fører til rimelegare langtransport.</article></article></li></ol></article></article><article class="legalArticle" data-lovdata-URL="SF/forskrift/1993-11-11-1042/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Søknad om tilskott</span></h2><ol class="defaultList" type="1"><li data-name="1." value="1"><article class="listArticle" id="paragraf-4-punkt-1"><article class="legalP" id="paragraf-4-punkt-1-ledd-1">Søknad om direkte tilskott i kr. pr. m<sup>3</sup>.</article><article class="legalP" id="paragraf-4-punkt-1-ledd-2">Så tidleg som råd etter at driftssesongen har starta, og seinast innan 1. september, sender søkjaren melding til fylkesmannen, om kva for område som kan sjåast på som vanskelegstilte ut frå ei transportøkonomisk vurdering. Oppgåva skal og innehalde venteleg kvantum og kva for transportkostnader som kan påreknast frå desse områda. Fylkesmannen sender førehandssøknadane med tilrådde forslag til Landbruksdepartementet innan 1. oktober. Desse oppgåvene er grunnlaget for rammetildelinga til fylket det enkelte år.</article><article class="legalP" id="paragraf-4-punkt-1-ledd-3">Søknad om transporttilskott skal skrivast på skjema M-375 og sendast til fylkesmannen i det fylket virket er transportert frå. Søknadsfrist er 15. oktober. Kvantumet i søknaden skal referere seg til føregåande driftssesong.</article></article></li><li data-name="2." value="2"><article class="listArticle" id="paragraf-4-punkt-2"><article class="legalP" id="paragraf-4-punkt-2-ledd-1">Søknad om investeringstilskott.</article><article class="legalP" id="paragraf-4-punkt-2-ledd-2">Søknad skal skrivast på skjema M-376 og sendast til fylkesmannen i det fylket anlegget er planlagt bygd.</article><article class="legalP" id="paragraf-4-punkt-2-ledd-3">Fylkesmannen skal vurdere søknadane, gje tilråding og sende dei til departementet til avgjersle.</article></article></li></ol></article><article class="legalArticle" data-lovdata-URL="SF/forskrift/1993-11-11-1042/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Utbetaling</span></h2><article class="legalP" id="paragraf-5-ledd-1">Fylkesmannen utbetalar transporttilskottet.</article><article class="legalP" id="paragraf-5-ledd-2">Tilskott pr. m<sup>3</sup> skal utbetalast til den som har kosta transporten.</article><article class="legalP" id="paragraf-5-ledd-3">Investeringstilskott skal utbetalast til søkjaren på grunnlag av rekneskap.</article></article><article class="legalArticle" data-lovdata-URL="SF/forskrift/1993-11-11-1042/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tilbakebetaling</span></h2><article class="legalP" id="paragraf-6-ledd-1">Direkte tilskott kan krevjast tilbakebetalt dersom det er gjeve på grunnlag av urette opplysningar.</article><article class="legalP" id="paragraf-6-ledd-2">Investeringstilskott kan og krevjast tilbakebetalt dersom vilkåra for å få tilskott ikkje blir oppfylt.</article></article><article class="legalArticle" data-lovdata-URL="SF/forskrift/1993-11-11-1042/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Dispensasjon</span></h2><article class="legalP" id="paragraf-7-ledd-1">Landbruksdepartementet kan i særlege tilfelle dispensere frå denne forskrifta.</article></article><article class="legalArticle" data-lovdata-URL="SF/forskrift/1993-11-11-1042/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Klage</span></h2><article class="legalP" id="paragraf-8-ledd-1">Vedtak med grunnlag i denne forskrifta kan påklagast etter kap. VI i <a href="lov/1967-02-10">lov av 10. februar 1967</a> om behandlingsmåten i forvaltningssaker (forvaltningsloven).</article></article><article class="legalArticle" data-lovdata-URL="SF/forskrift/1993-11-11-1042/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikraftsetting</span></h2><article class="legalP" id="paragraf-9-ledd-1">Denne forskrifta trer i kraft straks og gjeld for virke som blir avverka og transportert frå og med driftssesongen 1993/94.</article><article class="legalP" id="paragraf-9-ledd-2"><a href="forskrift/1985-12-17-2448">Forskrifter av 17. desember 1985 nr. 2448</a> om transportstøtte i skogbruket blir samstundes oppheva.</article></article></main></body></html>