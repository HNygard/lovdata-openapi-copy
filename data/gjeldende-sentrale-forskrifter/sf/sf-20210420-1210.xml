<!DOCTYPE html><html lang="no"><head><title>Forskrift om tilskudd til kulturminner i jernbanesektoren</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2021-04-20-1210</dd><dt class="dokid">DokumentID</dt><dd class="dokid">SF/forskrift/2021-04-20-1210</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="subunit">Etat</dt><dd class="subunit"><ul><li>Bane-, plan og miljøavdelingen</li></ul></dd><dt class="dateInForce">I kraft fra</dt><dd class="dateInForce">2021-04-20</dd><dt class="lastChangeInForce">Ikrafttredelse av siste endring</dt><dd class="lastChangeInForce">2022-12-05</dd><dt class="lastChangedBy">Sist endret ved</dt><dd class="lastChangedBy"><a href="forskrift/2022-12-05-2081">forskrift/2022-12-05-2081</a></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2021-04-21 15:45</dd><dt class="titleShort">Korttittel</dt><dd class="titleShort">Forskrift om tilskudd til kulturminner i jernbanesektoren</dd><dt class="title">Tittel</dt><dd class="title">Forskrift om tilskudd til kulturminner i jernbanesektoren</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Samferdselsdepartementet 20. april 2021 til gjennomføring av Stortingets budsjettvedtak 19. desember 2020. <br /> <strong>Endret</strong> ved forskrift <a href="forskrift/2022-12-05-2081">5 des 2022 nr. 2081</a>.</dd><dt class="refid">RefID</dt><dd class="refid">forskrift/2021-04-20-1210</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om tilskudd til kulturminner i jernbanesektoren</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Myndighet – saksbehandling og klage</a></li><li><a href="#paragraf-3">§ 3. Vilkår – generell støtte</a></li><li><a href="#paragraf-4">§ 4. Særskilte vilkår for grunnstøtte, samt vedlikeholds- og driftsstøtte</a></li><li><a href="#paragraf-5">§ 5. Søknad – frister og innhold mv.</a></li><li><a href="#paragraf-6">§ 6. Utbetaling</a></li><li><a href="#paragraf-7">§ 7. Rapportering</a></li><li><a href="#paragraf-8">§ 8. Kontroll</a></li><li><a href="#paragraf-9">§ 9. Stans og tilbakebetaling</a></li><li><a href="#paragraf-10">§ 10. Regnskap</a></li><li><a href="#paragraf-11">§ 11. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2021-04-20-1210" id="dokument"><h1>Forskrift om tilskudd til kulturminner i jernbanesektoren</h1><article class="legalArticle" data-lovdata-URL="SF/forskrift/2021-04-20-1210/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Forskriftens formål er å støtte formidling og forvaltning av norsk jernbanehistorie. Videre er formålet å muliggjøre bevaring av både materielle og immaterielle kulturminner på jernbaneområdet. Det skal også bygges opp under offentlighetens engasjement for ivaretagelse av jernbanehistorien.</article></article><article class="legalArticle" data-lovdata-URL="SF/forskrift/2021-04-20-1210/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Myndighet – saksbehandling og klage</span></h2><article class="legalP" id="paragraf-2-ledd-1">Alle søknader etter forskriften avgjøres av Norsk jernbanemuseum. Norsk jernbanemuseum utbetaler også støttemidlene.</article><article class="legalP" id="paragraf-2-ledd-2">Avgjørelser etter denne forskriften om utbetaling, stans av utbetaling og tilbakebetaling er enkeltvedtak etter <a href="lov/1967-02-10">forvaltningsloven</a>.</article><article class="legalP" id="paragraf-2-ledd-3">Alle vedtak etter forskriften kan påklages til Jernbanedirektoratet innen tre uker etter at underretning om vedtaket er mottatt.</article></article><article class="legalArticle" data-lovdata-URL="SF/forskrift/2021-04-20-1210/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vilkår – generell støtte</span></h2><article class="legalP" id="paragraf-3-ledd-1">Enhver som arbeider for bevaring eller formidling av jernbanehistorien i henhold til forskriftens formål kan søke om generell støtte. Slik støtte gis til avgrensede prosjekter som faller inn under formålet i <a href="forskrift/2021-04-20-1210/§1">§ 1</a>. Det gis ikke generell støtte til løpende drift.</article><article class="legalP" id="paragraf-3-ledd-2">Det kan også søkes om generell støtte til forvaltning av infrastruktur eller objekter som eies av staten. Tilskudd kan likevel ikke tildeles statlig organ eller virksomhet med statlig eierskap som overstiger 50&#xa0;%.</article><article class="legalP" id="paragraf-3-ledd-3">I forbindelse med vedtak om støtte til forvaltning av infrastruktur eller objekter som eies av staten, kan Norsk jernbanemuseum gjøre fradrag for utgifter til drift og tiltak som omfattes av eiers juridiske forpliktelser.</article><article class="legalP" id="paragraf-3-ledd-4">Generell støtte kan gis for inntil 50&#xa0;% av utgiftene til det prosjektet det søkes støtte for. I forbindelse med beregningen av støttegrad kan det legges vekt på frivillig arbeid.</article><article class="legalP" id="paragraf-3-ledd-5">Det kan ikke søkes støtte til tiltak som allerede er gjennomført.</article></article><article class="legalArticle" data-lovdata-URL="SF/forskrift/2021-04-20-1210/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Særskilte vilkår for grunnstøtte, samt vedlikeholds- og driftsstøtte</span></h2><article class="legalP" id="paragraf-4-ledd-1">Landsdekkende frivillige organisasjoner som driver museumsbaner kan i tillegg til generell støtte etter <a href="forskrift/2021-04-20-1210/§3">§ 3</a> søke om grunnstøtte, samt kompensasjon av leieutgifter for parkering av historisk togmateriell.</article><article class="legalP" id="paragraf-4-ledd-2">Museumsbaner kan i tillegg til generell støtte etter <a href="forskrift/2021-04-20-1210/§3">§ 3</a> søke om grunnstøtte, samt vedlikeholds- og driftsstøtte, dersom de i tillegg til å oppfylle vilkårene i <a href="forskrift/2021-04-20-1210/§3">§ 3</a><ol class="defaultList" type="1"><li data-name="1." value="1"><article class="listArticle" id="paragraf-4-ledd-2-punkt-1"><article class="legalP" id="paragraf-4-ledd-2-punkt-1-ledd-1">er underlagt ICOMs museumsetiske regelverk og</article></article></li><li data-name="2." value="2"><article class="listArticle" id="paragraf-4-ledd-2-punkt-2"><article class="legalP" id="paragraf-4-ledd-2-punkt-2-ledd-1">driver formidling gjennom persontransport ved fremføring av motorisert skinnegående materiell på infrastruktur fra ordinær driftsperiode i henhold til <a href="forskrift/2014-12-10-1574">museumsbaneforskriften</a>.</article></article></li></ol></article><article class="legalP" id="paragraf-4-ledd-3">For grunnstøtte og kompensasjon for leieutgifter for parkering av historisk togmateriell gjelder ikke reglene om støttegrad i <a href="forskrift/2021-04-20-1210/§3">§ 3</a> fjerde ledd.</article><article class="legalP" id="paragraf-4-ledd-4">Drifts- og vedlikeholdsstøtte kan på samme måte som for generell støtte, jf. <a href="forskrift/2021-04-20-1210/§3">§ 3</a> fjerde ledd, gis for inntil 50&#xa0;% av utgiftene til det prosjektet det søkes støtte for. I forbindelse med beregningen av støttegrad kan det legges vekt på frivillig arbeid.</article><article class="legalP" id="paragraf-4-ledd-5">Grunnstøtte gis til museumsbaner for å sikre tilgang til kvalifisert arbeidskraft for drift av infrastruktur og materiell i henhold til <a href="forskrift/2014-12-10-1574">museumsbaneforskriften</a>. Støtten skal sikre grunnleggende forutsetninger for drift av museumsbaner innenfor rammene av <a href="forskrift/2021-04-20-1210/§1">§ 1</a>.</article><article class="legalP" id="paragraf-4-ledd-6">Grunnstøtte kan benyttes til alle sider ved museumsdriften.</article><article class="legalP" id="paragraf-4-ledd-7">Vedlikeholds- og driftsstøtte kan gis til drift, vedlikehold og formidling, samt sikkerhet knyttet til materiell, infrastruktur og immateriell kulturarv ved museumsbaner. Slik støtte kan både gis til prosjekter og andre nærmere angitte formål innenfor rammene av <a href="forskrift/2021-04-20-1210/§1">§ 1</a>.</article><article class="legalP" id="paragraf-4-ledd-8">Ved fordeling av vedlikeholds- og driftstøtte mellom søkerne kan Norsk jernbanemuseum blant annet legge vekt på banelengde og kjørte personkilometer foregående år.</article><article class="legalP" id="paragraf-4-ledd-9">Norsk jernbanemuseum kan avkorte innvilget vedlikeholds- og driftsstøtte til museumsbaner som mottar økonomisk støtte fra Riksantikvaren til samme formål etter forskriften.</article><article class="changesToParent">Endret ved forskrift <a href="forskrift/2022-12-05-2081">5 des 2022 nr. 2081</a>.</article></article><article class="legalArticle" data-lovdata-URL="SF/forskrift/2021-04-20-1210/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Søknad – frister og innhold mv.</span></h2><article class="legalP" id="paragraf-5-ledd-1">Søknadsfristen fastsettes av Norsk jernbanemuseum som publiserer den på sin hjemmeside.</article><article class="legalP" id="paragraf-5-ledd-2">Eget søknadsskjema som gjøres tilgjengelig av Norsk jernbanemuseum, skal anvendes.</article><article class="legalP" id="paragraf-5-ledd-3">Søknaden skal inneholde<ol class="defaultList" type="1"><li data-name="1." value="1"><article class="listArticle" id="paragraf-5-ledd-3-punkt-1"><article class="legalP" id="paragraf-5-ledd-3-punkt-1-ledd-1">søkers navn, adresse, kontonummer, e-postadresse, telefonnummer og kontaktperson,</article></article></li><li data-name="2." value="2"><article class="listArticle" id="paragraf-5-ledd-3-punkt-2"><article class="legalP" id="paragraf-5-ledd-3-punkt-2-ledd-1">organisasjonsnummer dersom søker har slikt,</article></article></li><li data-name="3." value="3"><article class="listArticle" id="paragraf-5-ledd-3-punkt-3"><article class="legalP" id="paragraf-5-ledd-3-punkt-3-ledd-1">informasjon om prosjektet det søkes tilskudd til,</article></article></li><li data-name="4." value="4"><article class="listArticle" id="paragraf-5-ledd-3-punkt-4"><article class="legalP" id="paragraf-5-ledd-3-punkt-4-ledd-1">informasjon om hvilke arbeider som planlegges gjennomført og hvordan de planlegges gjennomført,</article></article></li><li data-name="5." value="5"><article class="listArticle" id="paragraf-5-ledd-3-punkt-5"><article class="legalP" id="paragraf-5-ledd-3-punkt-5-ledd-1">informasjon om hvilke antikvariske hensyn som skal ivaretas,</article></article></li><li data-name="6." value="6"><article class="listArticle" id="paragraf-5-ledd-3-punkt-6"><article class="legalP" id="paragraf-5-ledd-3-punkt-6-ledd-1">plan for gjennomføringen av tiltaket eller aktiviteten med virkemidler, samarbeidspartnere og fremdriftsplan og</article></article></li><li data-name="7." value="7"><article class="listArticle" id="paragraf-5-ledd-3-punkt-7"><article class="legalP" id="paragraf-5-ledd-3-punkt-7-ledd-1">kostnadsoverslag og budsjett.</article></article></li></ol></article><article class="legalP" id="paragraf-5-ledd-4">Ved søknad om grunnstøtte eller vedlikeholds- og driftsstøtte gjelder ikke <a href="forskrift/2021-04-20-1210/§5">§ 5</a> tredje ledd nr. 3 og 6.</article><article class="legalP" id="paragraf-5-ledd-5">Dersom det tidligere er mottatt annen form for statlig tilskudd eller søknad om slikt tilskudd er til behandling, skal dette fremgå av søknaden.</article><article class="changesToParent">Endret ved forskrift <a href="forskrift/2022-12-05-2081">5 des 2022 nr. 2081</a>.</article></article><article class="legalArticle" data-lovdata-URL="SF/forskrift/2021-04-20-1210/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Utbetaling</span></h2><article class="legalP" id="paragraf-6-ledd-1">Generell støtte vedtas for ett år av gangen og utbetales etterskuddsvis for dokumenterte utgifter.</article><article class="legalP" id="paragraf-6-ledd-2">Generell støtte som ikke er benyttet innen 10. desember samme budsjettår som den ble innvilget, blir ikke utbetalt.</article><article class="legalP" id="paragraf-6-ledd-3">Både grunnstøtte og vedlikeholds- og driftsstøtte utbetales forskuddsvis i terminer på minimum seks måneder.</article><article class="legalP" id="paragraf-6-ledd-4">Støtte etter forskriften kan utbetales for tiltak mv. f.o.m. 2021.</article></article><article class="legalArticle" data-lovdata-URL="SF/forskrift/2021-04-20-1210/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Rapportering</span></h2><article class="legalP" id="paragraf-7-ledd-1">Senest tre måneder etter at tiltak med generell støtte er gjennomført, skal tilskuddsmottaker levere en sluttrapport til Norsk jernbanemuseum i henhold til retningslinjene i vedtak om tildeling av støtte.</article><article class="legalP" id="paragraf-7-ledd-2">Dersom det gis grunnstøtte eller drift- og vedlikeholdsstøtte skal rapport om gjennomførte tiltak mv. leveres innen utløpet av mars året etter at støtte er innvilget.</article><article class="legalP" id="paragraf-7-ledd-3">Det er anledning til å benytte midler fra mottatt grunnstøtte, samt drifts- og vedlikeholdsstøtte til prosjekter hvor det er innvilget generell støtte fra Norsk jernbanemuseum. Slike omdisponeringer skal fremgå av rapporteringen til Norsk jernbanemuseum.</article></article><article class="legalArticle" data-lovdata-URL="SF/forskrift/2021-04-20-1210/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Kontroll</span></h2><article class="legalP" id="paragraf-8-ledd-1">Norsk jernbanemuseum kan kontrollere at vilkårene for tilskuddet er oppfylt gjennom å<ol class="defaultList" type="1"><li data-name="1." value="1"><article class="listArticle" id="paragraf-8-ledd-1-punkt-1"><article class="legalP" id="paragraf-8-ledd-1-punkt-1-ledd-1">innhente opplysninger og dokumentasjon fra mottaker som er nødvendig for kontrollen,</article></article></li><li data-name="2." value="2"><article class="listArticle" id="paragraf-8-ledd-1-punkt-2"><article class="legalP" id="paragraf-8-ledd-1-punkt-2-ledd-1">innhente opplysninger fra andre myndigheter som har adgang til å utlevere opplysningene og</article></article></li><li data-name="3." value="3"><article class="listArticle" id="paragraf-8-ledd-1-punkt-3"><article class="legalP" id="paragraf-8-ledd-1-punkt-3-ledd-1">gjennomføre stedlig tilsyn underveis eller etter ferdigstillelse.</article></article></li></ol></article></article><article class="legalArticle" data-lovdata-URL="SF/forskrift/2021-04-20-1210/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Stans og tilbakebetaling</span></h2><article class="legalP" id="paragraf-9-ledd-1">Har tilskuddsmottaker ikke oppfylt kravene i forskriften eller tildelingsvedtaket, kan Norsk jernbanemuseum stanse videre utbetalinger.</article><article class="legalP" id="paragraf-9-ledd-2">Er tilskuddet ikke brukt i samsvar med kravene i forskriften eller tildelingsvedtaket, kan tilskuddet kreves helt eller delvis tilbakebetalt.</article><article class="legalP" id="paragraf-9-ledd-3">Tilskuddet kan også kreves helt eller delvis tilbakebetalt dersom kostnadene blir lavere enn angitt i søknaden.</article></article><article class="legalArticle" data-lovdata-URL="SF/forskrift/2021-04-20-1210/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Regnskap</span></h2><article class="legalP" id="paragraf-10-ledd-1">Bruk av grunnstøtte og drifts- og vedlikeholdsstøtte føres i støttemottakers ordinære driftsregnskap, mens generell støtte føres i prosjektregnskap.</article><article class="legalP" id="paragraf-10-ledd-2">Tilskuddsmottaker skal oppbevare regnskapsdokumentasjon i fem år etter siste utbetaling.</article></article><article class="legalArticle" data-lovdata-URL="SF/forskrift/2021-04-20-1210/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse</span></h2><article class="legalP" id="paragraf-11-ledd-1">Forskriften trer i kraft straks.</article></article></main></body></html>