<!DOCTYPE html><html lang="no"><head><title>Forskrift om kontroll med informasjon innhentet med luftbårne sensorsystemer</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2018-06-22-951</dd><dt class="dokid">DokumentID</dt><dd class="dokid">SF/forskrift/2018-06-22-951</dd><dt class="ministry">Departement</dt><dd class="ministry"><ul><li>Forsvarsdepartementet</li></ul></dd><dt class="subunit">Etat</dt><dd class="subunit"><ul><li>Avd. for personellpolitikk, kompetanse og felles juridiske tjenester</li></ul></dd><dt class="dateInForce">I kraft fra</dt><dd class="dateInForce">2018-09-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/1997-01-06-3">forskrift/1997-01-06-3</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/2017-06-21-88/§3">lov/2017-06-21-88/§3</a></li><li><a href="lov/1993-06-11-101/§9-4">lov/1993-06-11-101/§9-4</a></li><li><a href="forskrift/2018-06-22-950/§1">forskrift/2018-06-22-950/§1</a></li><li><a href="lov/2018-06-01-24/§7-5">lov/2018-06-01-24/§7-5</a></li></ul></dd><dt class="dateOfPublication">Kunngjort</dt><dd class="dateOfPublication">2018-06-22 15:10</dd><dt class="titleShort">Korttittel</dt><dd class="titleShort">Forskrift om kontroll med informasjon innhentet med luftbårne sensorsystemer</dd><dt class="title">Tittel</dt><dd class="title">Forskrift om kontroll med informasjon innhentet med luftbårne sensorsystemer</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 22. juni med hjemmel i <a href="lov/2017-06-21-88">lov 21. juni 2017 nr. 88</a> om informasjon om bestemt angitte områder, skjermingsverdige objekter og bunnforhold <a href="lov/2017-06-21-88/§3">§ 3</a>, <a href="lov/1998-03-20-10">lov 20. mars 1998 nr. 10</a> om forebyggende sikkerhetstjeneste (sikkerhetsloven) <a href="lov/1998-03-20-10/§18a">§ 18a</a>, <a href="lov/1993-06-11-101">lov 11. juni 1993 nr. 101</a> om luftfart (luftfartsloven) <a href="lov/1993-06-11-101/§9-4">§ 9-4</a> tredje ledd og <a href="forskrift/2018-06-22-950">forskrift 22. juni 2018 nr. 950</a> om anvendelse av lov om informasjon om bestemt angitte områder, skjermingsverdige objekter og bunnforhold på Svalbard og Jan Mayen <a href="forskrift/2018-06-22-951/§1">§ 1</a>. Fremmet av Forsvarsdepartementet. <br /><strong>Tilføyd hjemmel:</strong> <a href="lov/2018-06-01-24">Lov 1 juni 2018 nr. 24</a> om nasjonal sikkerhet (sikkerhetsloven) <a href="lov/2018-06-01-24/§7-5">§ 7-5</a> jf <a href="forskrift/2018-12-20-2052">kgl.res. 20 des 2018 nr. 2052</a>.</dd><dt class="refid">RefID</dt><dd class="refid">forskrift/2018-06-22-951</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om kontroll med informasjon innhentet med luftbårne sensorsystemer</a><ul class="tocSubUl"><li><a href="#paragraf-1">§ 1. Virkeområde</a></li><li><a href="#paragraf-2">§ 2. Definisjoner og forkortelser</a></li><li><a href="#paragraf-3">§ 3. Fastsettelse av forbudsområder</a></li><li><a href="#paragraf-4">§ 4. Publisering av forbudsområder</a></li><li><a href="#paragraf-5">§ 5. Bruk av luftbårne sensorer</a></li><li><a href="#paragraf-6">§ 6. Tillatelse til bruk av luftbårne sensorsystemer</a></li><li><a href="#paragraf-7">§ 7. Vilkår for tillatelse til bruk av luftbårne sensorsystemer</a></li><li><a href="#paragraf-8">§ 8. Lisens</a></li><li><a href="#paragraf-9">§ 9. Behandling av informasjon</a></li><li><a href="#paragraf-10">§ 10. Avgradering av informasjon</a></li><li><a href="#paragraf-11">§ 11. Informasjon som skal publiseres av Nasjonal sikkerhetsmyndighet</a></li><li><a href="#paragraf-12">§ 12. Tilsyn og kontroll</a></li><li><a href="#paragraf-13">§ 13. Ikrafttredelse og opphevelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2018-06-22-951" id="dokument"><h1>Forskrift om kontroll med informasjon innhentet med luftbårne sensorsystemer</h1><article class="legalArticle" data-lovdata-URL="SF/forskrift/2018-06-22-951/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften regulerer opptak og annen bruk av informasjon om bestemt angitte områder og skjermingsverdige objekter innhentet med luftbårne sensorsystemer.</article><article class="legalP" id="paragraf-1-ledd-2">Forskriften gjelder over norsk territorium, inkludert Svalbard og Jan Mayen.</article><article class="legalP" id="paragraf-1-ledd-3">Forskriften gjelder ikke for<ol class="defaultList" type="a"><li data-name="a." value="1"><article class="listArticle" id="paragraf-1-ledd-3-punkt-1"><article class="legalP" id="paragraf-1-ledd-3-punkt-1-ledd-1">Forsvarets eller allierte styrkers bruk av egne sensorplattformer som ledd i deres trening eller oppgaveløsning</article></article></li><li data-name="b." value="2"><article class="listArticle" id="paragraf-1-ledd-3-punkt-2"><article class="legalP" id="paragraf-1-ledd-3-punkt-2-ledd-1">opptak som skjer i henhold til rustningskontrollavtaler som Norge har ratifisert.</article></article></li></ol></article></article><article class="legalArticle" data-lovdata-URL="SF/forskrift/2018-06-22-951/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner og forkortelser</span></h2><article class="legalP" id="paragraf-2-ledd-1">I forskriften forstås med<ol class="defaultList" type="a"><li data-name="a." value="1"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1"><i>luftbårne sensorsystemer;</i> alle sensorsystemer som brukes fra innretninger i luften som kan innhente, behandle eller lagre informasjon i alle deler av frekvensspekteret, uavhengig av plattform eller bruksmåte</article></article></li><li data-name="b." value="2"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1"><i>luftbårne fotosensorer;</i> sensorsystemer som gjør dagslysbasert monokrom- eller fargeavbildning med inntil fire spektralbånd innenfor bølgelengdeområdet til synlig lys, fra 380 til 750 nanometer</article></article></li><li data-name="c." value="3"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1"><i>forbudsområde for bruk av luftbårne sensorsystemer (forbudsområder);</i> bestemt angitte område og skjermingsverdig objekt der det er fastsatt varig eller midlertidig forbud mot bruk av luftbårne sensorsystemer uten særskilt tillatelse</article></article></li><li data-name="d." value="4"><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1"><i>operatørselskap;</i> virksomhet som innhenter eller behandler informasjon med luftbårne sensorsystemer på egne eller andres vegne.</article></article></li></ol></article></article><article class="legalArticle" data-lovdata-URL="SF/forskrift/2018-06-22-951/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Fastsettelse av forbudsområder</span></h2><article class="legalP" id="paragraf-3-ledd-1">Departementene kan fastsette forbudsområder hvor det ikke er tillatt å bruke luftbårne sensorsystemer. Det kan også gjøres endringer på allerede fastsatte forbudsområder.</article><article class="legalP" id="paragraf-3-ledd-2">Ved fastsettelsen av et forbudsområde, skal det opplyses om graderingsnivå, områdets geografiske utstrekning og hvilke forbud som gjelder for området, herunder om forbudene også skal omfatte bruk av luftbårne fotosensorer.</article><article class="legalP" id="paragraf-3-ledd-3">Nye forbudsområder og endringer i eksisterende forbudsområder skal innmeldes til Nasjonal sikkerhetsmyndighet.</article></article><article class="legalArticle" data-lovdata-URL="SF/forskrift/2018-06-22-951/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Publisering av forbudsområder</span></h2><article class="legalP" id="paragraf-4-ledd-1">Nasjonal sikkerhetsmyndighet skal publisere og holde oppdatert en ugradert oversikt over forbudsområder med angivelse av hvilke forbud som gjelder.</article><article class="legalP" id="paragraf-4-ledd-2">Nasjonal sikkerhetsmyndighet kan unnlate å publisere forbudsområder hvor dette er påkrevd av sikkerhetsmessige hensyn.</article></article><article class="legalArticle" data-lovdata-URL="SF/forskrift/2018-06-22-951/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Bruk av luftbårne sensorer</span></h2><article class="legalP" id="paragraf-5-ledd-1">Med mindre det er fastsatt særskilte forbud etter <a href="forskrift/2018-06-22-951/§3">§ 3</a>, kan luftbårne fotosensorer brukes over et forbudsområde, med de begrensninger som følger av annen lovgivning. Det samme gjelder for innhenting av informasjon om et forbudsområde ved å bruke luftbårne fotosensorer utenfor det aktuelle området.</article><article class="legalP" id="paragraf-5-ledd-2">Bruk av andre luftbårne sensorsystemer enn fotosensorer til informasjonsinnhenting av eller over forbudsområder, krever tillatelse etter <a href="forskrift/2018-06-22-951/§6">§ 6</a>.</article><article class="legalP" id="paragraf-5-ledd-3">Benyttes andre luftbårne sensorsystemer enn fotosensorer utenfor fastsatte forbudsområder, skal Nasjonal sikkerhetsmyndighet varsles. Nasjonal sikkerhetsmyndighet fastsetter nærmere frist for varsel om slikt bruk.</article><article class="legalP" id="paragraf-5-ledd-4">Nasjonal sikkerhetsmyndighet kan kreve ytterligere informasjon om den tiltenkte bruken og at det inngis søknad for bruk etter <a href="forskrift/2018-06-22-951/§6">§ 6</a>.</article><article class="legalP" id="paragraf-5-ledd-5">Nasjonal sikkerhetsmyndighet kan gi unntak fra varslingsplikten.</article><article class="legalP" id="paragraf-5-ledd-6">For utenlandske luftfartøyer som skal anvende luftbårne sensorsystemer over norsk territorium, er det krav om varsling til Nasjonal sikkerhetsmyndighet. Nasjonal sikkerhetsmyndighet kan kreve at luftfartøyet lander i Norge før utreise, for kontroll av informasjon innhentet ved luftbårne sensorsystemer.</article></article><article class="legalArticle" data-lovdata-URL="SF/forskrift/2018-06-22-951/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tillatelse til bruk av luftbårne sensorsystemer</span></h2><article class="legalP" id="paragraf-6-ledd-1">Bruk av luftbårne sensorsystemer over et forbudsområde, forutsetter innvilget søknad om tillatelse fra Nasjonal sikkerhetsmyndighet for det enkelte oppdrag. Det samme gjelder for innhenting av informasjon om et forbudsområde ved å bruke luftbårne fotosensorer utenfor det aktuelle området.</article><article class="legalP" id="paragraf-6-ledd-2">Tillatelse etter første ledd kan gis til forvaltningsorganer<sup class="footnotereference" data-footnotereferencevalue="1" data-unique-footnote-counter="1">1</sup> og operatørselskap som har leverandørklarering på nivå KONFIDENSIELT eller høyere.</article><article class="legalP" id="paragraf-6-ledd-3">Nasjonal sikkerhetsmyndighet kan gi dispensasjon til å bruke luftbårne sensorsystemer innenfor et forbudsområde. Dispensasjon kan kun gis dersom det innhentes UGRADERT informasjon og Nasjonal sikkerhetsmyndighet har innhentet samtykke fra objekt- eller områdeeier til å gi slik dispensasjon. Dispensasjonen skal avgrenses i tid og kan kun gjelde for et avgrenset og bestemt angitt del av forbudsområdet.</article><article class="legalP" id="paragraf-6-ledd-4">For fotosensorer gjelder krav om tillatelse kun dersom det er fastsatt et særlig forbud mot bruk av luftbårne fotosensor i forbudsområdet etter <a href="forskrift/2018-06-22-951/§3">§ 3</a>.</article><article class="legalP" id="paragraf-6-ledd-5">Nasjonal sikkerhetsmyndighet kan også kreve søknad for bruk av andre sensorsystemer enn fotosensor utenfor forbudsområder, jf. <a href="forskrift/2018-06-22-951/§5">§ 5</a> andre ledd.</article><article class="legalP" id="paragraf-6-ledd-6">Nasjonal sikkerhetsmyndighet fastsetter hvilke minimumskrav som stilles til søknaden. Ved behov kan Nasjonal sikkerhetsmyndighet be om utfyllende informasjon fra søker.</article><article class="legalP" id="paragraf-6-ledd-7">Avslag på søknad om tillatelse til bruk av luftbårne sensorsystemer kan påklages til Forsvarsdepartementet.</article><article class="legalP" id="paragraf-6-ledd-8">Denne paragrafen gjelder ikke politiet i den utstrekning politiets bruk av luftbårne sensorsystemer er nødvendig for å ivareta oppgaver etter <a href="lov/1995-08-04-53/§7">politiloven § 7</a> første ledd.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> <a href="lov/1967-02-10/§1">Lov om behandlingsmåten i forvaltningssaker § 1</a>.</article></footer></article><article class="legalArticle" data-lovdata-URL="SF/forskrift/2018-06-22-951/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Vilkår for tillatelse til bruk av luftbårne sensorsystemer</span></h2><article class="legalP" id="paragraf-7-ledd-1">Nasjonal sikkerhetsmyndighet kan sette vilkår for en tillatelse etter <a href="forskrift/2018-06-22-951/§6">§ 6</a>. Det kan blant annet settes vilkår om<ol class="defaultList" type="a"><li data-name="a." value="1"><article class="listArticle" id="paragraf-7-ledd-1-punkt-1"><article class="legalP" id="paragraf-7-ledd-1-punkt-1-ledd-1">tillatelsens varighet</article></article></li><li data-name="b." value="2"><article class="listArticle" id="paragraf-7-ledd-1-punkt-2"><article class="legalP" id="paragraf-7-ledd-1-punkt-2-ledd-1">hvilke luftbårne sensorsystemer som kan brukes</article></article></li><li data-name="c." value="3"><article class="listArticle" id="paragraf-7-ledd-1-punkt-3"><article class="legalP" id="paragraf-7-ledd-1-punkt-3-ledd-1">hvilken oppløsningsgrad og detaljeringsnivå informasjonen kan ha</article></article></li><li data-name="d." value="4"><article class="listArticle" id="paragraf-7-ledd-1-punkt-4"><article class="legalP" id="paragraf-7-ledd-1-punkt-4-ledd-1">behandling og videre distribusjon av innhentet informasjon</article></article></li><li data-name="e." value="5"><article class="listArticle" id="paragraf-7-ledd-1-punkt-5"><article class="legalP" id="paragraf-7-ledd-1-punkt-5-ledd-1">nasjonal kontroll over innhentet informasjon</article></article></li><li data-name="f." value="6"><article class="listArticle" id="paragraf-7-ledd-1-punkt-6"><article class="legalP" id="paragraf-7-ledd-1-punkt-6-ledd-1">muligheten til å føre innhentet informasjon ut av Norge</article></article></li><li data-name="g." value="7"><article class="listArticle" id="paragraf-7-ledd-1-punkt-7"><article class="legalP" id="paragraf-7-ledd-1-punkt-7-ledd-1">plikt til rapportering til Nasjonal sikkerhetsmyndighet.</article></article></li></ol><p class="leddfortsettelse">Ved brudd på fastsatte vilkår, kan Nasjonal sikkerhetsmyndighet trekke tillatelsen tilbake. Vilkår i en tillatelse kan påklages til Forsvarsdepartementet.</p></article></article><article class="legalArticle" data-lovdata-URL="SF/forskrift/2018-06-22-951/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Lisens</span></h2><article class="legalP" id="paragraf-8-ledd-1">Personer som skal betjene luftbårne sensorsystemer over forbudsområder eller til å innhente informasjon om et forbudsområde, må være ansatt i et leverandørklarert operatørselskap og ha lisens fra Nasjonal sikkerhetsmyndighet.</article><article class="legalP" id="paragraf-8-ledd-2">Lisens krever sikkerhetsklarering for KONFIDENSIELT eller høyere etter sikkerhetsloven § 19. Nasjonal sikkerhetsmyndighet kan stille nærmere krav til innholdet i søknad om lisens. Nasjonal sikkerhetsmyndighet kan også sette vilkår for å få lisens.</article><article class="legalP" id="paragraf-8-ledd-3">Lisens gis for inntil 5 år. Ved brudd på fastsatte vilkår eller dersom det foreligger andre saklige grunner, kan lisensen trekkes tilbake.</article><article class="legalP" id="paragraf-8-ledd-4">Avslag på søknad om lisens eller lisens gitt med vilkår kan påklages til Forsvarsdepartementet.</article></article><article class="legalArticle" data-lovdata-URL="SF/forskrift/2018-06-22-951/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Behandling av informasjon</span></h2><article class="legalP" id="paragraf-9-ledd-1">Informasjon om et forbudsområde skal behandles i samsvar med sikkerhetsloven og sitt graderingsnivå fastsatt etter <a href="forskrift/2018-06-22-951/§3">§ 3</a> andre ledd.</article><article class="legalP" id="paragraf-9-ledd-2">Det kan ikke utleveres sikkerhetsgradert informasjon uten samtykke fra Nasjonal sikkerhetsmyndighet. Dette gjelder ikke utlevering til andre operatørselskaper med leverandørklarering som benyttes som underleverandør eller til Statens kartverk.</article></article><article class="legalArticle" data-lovdata-URL="SF/forskrift/2018-06-22-951/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Avgradering av informasjon</span></h2><article class="legalP" id="paragraf-10-ledd-1">Sikkerhetsmyndighet fastsetter hvordan informasjon om et forbudsområde kan avgraderes.</article></article><article class="legalArticle" data-lovdata-URL="SF/forskrift/2018-06-22-951/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Informasjon som skal publiseres av Nasjonal sikkerhetsmyndighet</span></h2><article class="legalP" id="paragraf-11-ledd-1">Nasjonal sikkerhetsmyndighet skal gjøre tilgjengelig nødvendig informasjon om forvaltningen av denne forskrift. Dette gjelder blant annet<ol class="defaultList" type="a"><li data-name="a." value="1"><article class="listArticle" id="paragraf-11-ledd-1-punkt-1"><article class="legalP" id="paragraf-11-ledd-1-punkt-1-ledd-1">liste over fastsatte forbudsområder etter <a href="forskrift/2018-06-22-951/§3">§ 3</a> og <a href="forskrift/2018-06-22-951/§4">§ 4</a></article></article></li><li data-name="b." value="2"><article class="listArticle" id="paragraf-11-ledd-1-punkt-2"><article class="legalP" id="paragraf-11-ledd-1-punkt-2-ledd-1">frist for varsel etter <a href="forskrift/2018-06-22-951/§5">§ 5</a></article></article></li><li data-name="c." value="3"><article class="listArticle" id="paragraf-11-ledd-1-punkt-3"><article class="legalP" id="paragraf-11-ledd-1-punkt-3-ledd-1">eventuelle unntak fra varslingsplikten etter <a href="forskrift/2018-06-22-951/§5">§ 5</a></article></article></li><li data-name="d." value="4"><article class="listArticle" id="paragraf-11-ledd-1-punkt-4"><article class="legalP" id="paragraf-11-ledd-1-punkt-4-ledd-1">krav til innhold i søknad om tillatelse etter <a href="forskrift/2018-06-22-951/§6">§ 6</a></article></article></li><li data-name="e." value="5"><article class="listArticle" id="paragraf-11-ledd-1-punkt-5"><article class="legalP" id="paragraf-11-ledd-1-punkt-5-ledd-1">krav til innhold i søknad om lisens etter <a href="forskrift/2018-06-22-951/§7">§ 7</a>.</article></article></li></ol></article></article><article class="legalArticle" data-lovdata-URL="SF/forskrift/2018-06-22-951/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Tilsyn og kontroll</span></h2><article class="legalP" id="paragraf-12-ledd-1">Nasjonal sikkerhetsmyndighet kan kreve å få informasjon innhentet ved ethvert bruk av luftbårne sensorsystemer for å kontrollere om den inneholder informasjon om forbudsområder.</article><article class="legalP" id="paragraf-12-ledd-2">Nasjonal sikkerhetsmyndighet kan føre tilsyn med opptaksplattformer og sensorsystemer, og behandling av innhentet informasjon.</article><article class="legalP" id="paragraf-12-ledd-3">Nasjonal sikkerhetsmyndighet kan anmode Luftfartstilsynet om bistand til å håndheve forskriften, eksempelvis ved å anmode om å holde tilbake operative flytillatelser.</article></article><article class="legalArticle" data-lovdata-URL="SF/forskrift/2018-06-22-951/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse og opphevelse</span></h2><article class="legalP" id="paragraf-13-ledd-1">Forskriften trer i kraft 1. september 2018.</article><article class="legalP" id="paragraf-13-ledd-2">Fra samme tidspunkt oppheves <a href="forskrift/1997-01-06-3">forskrift 6. januar 1997 nr. 3</a> om fotografering mv. fra luften og kontroll av luftfotografier og opptaksmateriale fra luftbårne sensorsystemer.</article></article></main></body></html>