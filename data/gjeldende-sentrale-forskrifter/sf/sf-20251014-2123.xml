<!DOCTYPE html><html lang="nb"><head><title>Forskrift om rett til eksamen som privatist ved Universitetet i Stavanger (privatistforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2025-10-14-2123</dd><dt class="dokid">DokumentID</dt><dd class="dokid">SF/forskrift/2025-10-14-2123</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Universitetet i Stavanger</li></ul></dd><dt class="dateInForce">I kraft fra</dt><dd class="dateInForce">2026-01-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2005-12-06-1402">forskrift/2005-12-06-1402</a></li></ul></dd><dt class="basedOn">Hjemmel</dt><dd class="basedOn"><ul><li><a href="lov/2024-03-08-9/§11-4">lov/2024-03-08-9/§11-4</a></li></ul></dd><dt class="dateOfPublication">Kunngjort</dt><dd class="dateOfPublication">2025-10-29 15:00</dd><dt class="a11yStatus">Tilgjengelighetsstatus</dt><dd class="a11yStatus">Mangler vurdering.</dd><dt class="titleShort">Korttittel</dt><dd class="titleShort">Privatistforskriften</dd><dt class="title">Tittel</dt><dd class="title">Forskrift om rett til eksamen som privatist ved Universitetet i Stavanger (privatistforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret ved Universitetet i Stavanger 14. oktober 2025 med hjemmel i <a href="lov/2024-03-08-9/§11-4/ledd/3">lov 8. mars 2024 nr. 9 om universiteter og høyskoler (universitets- og høyskoleloven) § 11-4 tredje ledd</a>.</dd><dt class="refid">RefID</dt><dd class="refid">forskrift/2025-10-14-2123</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om rett til eksamen som privatist ved Universitetet i Stavanger (privatistforskriften)</a><ul class="tocSubUl"><li><a href="#kapittel-1" data-child-interval="§§ 1 – 6">Kapittel I</a><ul class="tocSubUl"><li><a href="#kapittel-1-paragraf-1">§ 1. Privatist</a></li><li><a href="#kapittel-1-paragraf-2">§ 2. Privatistens rettigheter og plikter</a></li><li><a href="#kapittel-1-paragraf-3">§ 3. Oppmelding til eksamen</a></li><li><a href="#kapittel-1-paragraf-4">§ 4. Eksamensavgift</a></li><li><a href="#kapittel-1-paragraf-5">§ 5. Vitnemål</a></li><li><a href="#kapittel-1-paragraf-6">§ 6. Klagerett</a></li></ul></li><li><a href="#kapittel-2" data-child-interval="§ 7">Kapittel II</a><ul class="tocSubUl"><li><a href="#kapittel-2-paragraf-1">§ 7. Ikrafttredelse</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2025-10-14-2123" id="dokument"><h1>Forskrift om rett til eksamen som privatist ved Universitetet i Stavanger (privatistforskriften)</h1><section class="section" data-name="kapI" id="kapittel-1" data-lovdata-URL="SF/forskrift/2025-10-14-2123/KAPITTEL_1"><h2>Kapittel I</h2><article class="legalArticle" data-lovdata-URL="SF/forskrift/2025-10-14-2123/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Privatist</span></h3><article class="legalP" id="kapittel-1-paragraf-1-ledd-1">Med privatist menes en person som har rett til eksamen etter bestemmelsene i <a href="lov/2024-03-08-9/§11-4">lov om universiteter og høyskoler § 11-4</a>, og som ønsker å melde seg opp til eksamen i andre emner enn de vedkommende kan melde seg til som følge av opptak til universitetet.</article></article><article class="legalArticle" data-lovdata-URL="SF/forskrift/2025-10-14-2123/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Privatistens rettigheter og plikter</span></h3><article class="numberedLegalP" data-numerator="1" id="kapittel-1-paragraf-2-nummer-1">(1) Privatister må betale eksamensavgift, jf. vedtak i styret. Privatister kan betale semesteravgift, jf. <a href="lov/2007-12-14-116/§10/ledd/2">studentsamskipnadsloven § 10 andre ledd</a>.</article><article class="numberedLegalP" data-numerator="2" id="kapittel-1-paragraf-2-nummer-2">(2) Privatister skal registrere seg i samsvar med <a href="forskrift/2025-06-12-1278/§3-2">forskrift om studier og eksamen ved Universitetet i Stavanger § 3-2</a>.</article><article class="numberedLegalP" data-numerator="3" id="kapittel-1-paragraf-2-nummer-3">(3) For privatister som har rett til å gå opp til eksamen i samsvar med <a href="lov/2024-03-08-9/§11-4">lov om universiteter og høyskoler § 11-4</a>, gjelder reglene i <a href="lov/2024-03-08-9/§11-5">universitets- og høyskoleloven §§ 11-5</a> til <a href="lov/2024-03-08-9/§11-12">11-12</a> tilsvarende.</article><article class="numberedLegalP" data-numerator="4" id="kapittel-1-paragraf-2-nummer-4">(4) Privatister ved universitetet i Stavanger har rett til deltakelse i offentlige forelesninger. Det fakultetet som har ansvar for emnet, kan gi privatister tilgang til undervisning som ikke er offentlig.</article><article class="numberedLegalP" data-numerator="5" id="kapittel-1-paragraf-2-nummer-5">(5) Privatister som ikke oppfyller fastsatte krav for å kunne gå opp til eksamen, i form av obligatoriske aktiviteter som ikke kan prøves, har ikke rett til eksamen.</article><article class="numberedLegalP" data-numerator="6" id="kapittel-1-paragraf-2-nummer-6">(6) For privatister gjelder reglene om kontinuasjonseksamen i <a href="forskrift/2025-06-12-1278/§6-7">forskrift om studier og eksamen ved Universitetet i Stavanger § 6-7</a> tilsvarende.</article><article class="numberedLegalP" data-numerator="7" id="kapittel-1-paragraf-2-nummer-7">(7) Privatister har ikke rett til eksamen i emner som har praksis.</article><article class="numberedLegalP" data-numerator="8" id="kapittel-1-paragraf-2-nummer-8">(8) Studenter som er utestengt fra universitetet og har mistet sin eksamensrett i samsvar med <a href="lov/2024-03-08-9/kap12">universitets- og høyskoleloven kapittel 12</a>, har ikke adgang til eksamen som privatist.</article></article><article class="legalArticle" data-lovdata-URL="SF/forskrift/2025-10-14-2123/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Oppmelding til eksamen</span></h3><article class="legalP" id="kapittel-1-paragraf-3-ledd-1">Privatister må søke om å få melde seg opp til eksamen innen fastsatte frister. Privatistene må legge ved dokumentasjon som viser at de oppfyller kravene til opptak, jf. <a href="lov/2024-03-08-9/§8-1">universitets- og høyskoleloven §§ 8-1</a> eller <a href="lov/2024-03-08-9/§8-2">8-2</a>, og eventuelle andre opptakskrav.</article></article><article class="legalArticle" data-lovdata-URL="SF/forskrift/2025-10-14-2123/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Eksamensavgift</span></h3><article class="legalP" id="kapittel-1-paragraf-4-ledd-1">Privatister må betale eksamensavgiften innen fastsatt frist. Privatister som ikke har betalt avgiften innen fristen, har ikke tilgang til eksamen. Universitetet kan i særlige tilfeller gjøre unntak fra bestemmelsene i denne paragrafen.</article></article><article class="legalArticle" data-lovdata-URL="SF/forskrift/2025-10-14-2123/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Vitnemål</span></h3><article class="legalP" id="kapittel-1-paragraf-5-ledd-1">Privatister som planlegger å fullføre en utdanning ved universitetet, bør på forhånd ta kontakt med universitetet for å få satt opp en plan som kvalifiserer for å få vitnemål.</article></article><article class="legalArticle" data-lovdata-URL="SF/forskrift/2025-10-14-2123/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Klagerett</span></h3><article class="legalP" id="kapittel-1-paragraf-6-ledd-1">Klage på vedtak etter denne forskriften sendes til Universitetet i Stavanger.</article></article></section><section class="section" data-name="kapII" id="kapittel-2" data-lovdata-URL="SF/forskrift/2025-10-14-2123/KAPITTEL_2"><h2>Kapittel II</h2><article class="legalArticle" data-lovdata-URL="SF/forskrift/2025-10-14-2123/§7" data-name="§7" id="kapittel-2-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Ikrafttredelse</span></h3><article class="legalP" id="kapittel-2-paragraf-1-ledd-1">Forskriften trer i kraft 1. januar 2026. Samtidig oppheves <a href="forskrift/2005-12-06-1402">forskrift 6. desember 2005 nr. 1402 om adgang til å gå opp til eksamen mv. som privatist ved Universitetet i Stavanger</a>.</article></article></section></main></body></html>