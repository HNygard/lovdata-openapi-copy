<!DOCTYPE html><html lang="no"><head><title>Forskrift om informasjons- og påseplikt og innsynsrett</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2008-02-22-166</dd><dt class="dokid">DokumentID</dt><dd class="dokid">SF/forskrift/2008-02-22-166</dd><dt class="ministry">Departement</dt><dd class="ministry"><ul><li>Arbeids- og inkluderingsdepartementet</li></ul></dd><dt class="subunit">Etat</dt><dd class="subunit"><ul><li>Arbeidsmarkedsavdelingen</li></ul></dd><dt class="publishedIn">Publisert i</dt><dd class="publishedIn">I 2008 hefte 2 (Veiledning)</dd><dt class="dateInForce">I kraft fra</dt><dd class="dateInForce">2008-03-14</dd><dt class="lastChangeInForce">Ikrafttredelse av siste endring</dt><dd class="lastChangeInForce">2025-07-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2025-06-20-1151">forskrift/2025-06-20-1151</a> fra 2025-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1993-06-04-58/§11">lov/1993-06-04-58/§11</a></li><li><a href="lov/1993-06-04-58/§12">lov/1993-06-04-58/§12</a></li><li><a href="lov/1902-05-22-10/§339">lov/1902-05-22-10/§339</a></li><li><a href="lov/2005-05-20-28/§411">lov/2005-05-20-28/§411</a></li></ul></dd><dt class="dateOfPublication">Kunngjort</dt><dd class="dateOfPublication">2008-02-26 14:30</dd><dt class="title">Tittel</dt><dd class="title">Forskrift om informasjons- og påseplikt og innsynsrett</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Arbeids- og inkluderingsdepartementet 22. februar 2008 med hjemmel i <a href="lov/1993-06-04-58/§11">lov 4. juni 1993 nr. 58 om allmenngjøring av tariffavtaler m.v. (allmenngjøringsloven) § 11</a> og <a href="lov/1993-06-04-58/§12">§ 12</a> og <a href="lov/1902-05-22-10/§339/nummer/2">Almindelig borgerlig Straffelov (Straffeloven) 22. mai 1902 nr. 10 § 339</a> nr. 2. <br /> <strong>Endret</strong> ved <a href="forskrift/2023-01-06-20">forskrifter 6 jan 2023 nr. 20</a>, <a href="forskrift/2023-12-18-2278">18 des 2023 nr. 2278</a> (i kraft 1 jan 2024), <a href="forskrift/2025-06-20-1151">20 juni 2025 nr. 1151</a> (i kraft 1 juli 2025).</dd><dt class="refid">RefID</dt><dd class="refid">forskrift/2008-02-22-166</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om informasjons- og påseplikt og innsynsrett</a><ul class="tocSubUl"><li><a href="#kapittel-1" data-child-interval="§§ 1 – 4">Kapittel 1. Innledende bestemmelser</a><ul class="tocSubUl"><li><a href="#kapittel-1-paragraf-1">§ 1. Formål</a></li><li><a href="#kapittel-1-paragraf-2">§ 2. Virkeområde</a></li><li><a href="#kapittel-1-paragraf-3">§ 3. Definisjoner</a></li><li><a href="#kapittel-1-paragraf-4">§ 4. Hvem forskriften retter seg mot</a></li></ul></li><li><a href="#kapittel-2" data-child-interval="§§ 5 – 6a">Kapittel 2. Informasjons-, påse- og dokumentasjonsplikt</a><ul class="tocSubUl"><li><a href="#kapittel-2-paragraf-1">§ 5. Informasjonsplikt</a></li><li><a href="#kapittel-2-paragraf-2">§ 6. Påseplikt</a></li><li><a href="#kapittel-2-paragraf-3">§ 6a. Dokumentasjonsplikt</a></li></ul></li><li><a href="#kapittel-3" data-child-interval="§§ 7 – 9">Kapittel 3. Innsynsrett</a><ul class="tocSubUl"><li><a href="#kapittel-3-paragraf-1">§ 7. Gjennomføring av tillitsvalgtes innsynsrett</a></li><li><a href="#kapittel-3-paragraf-2">§ 8. Begjæringens form og innhold</a></li><li><a href="#kapittel-3-paragraf-3">§ 9. Fremleggelse av dokumentasjon</a></li></ul></li><li><a href="#kapittel-4" data-child-interval="§§ 10 – 11">Kapittel 4. Behandling av opplysninger</a><ul class="tocSubUl"><li><a href="#kapittel-4-paragraf-1">§ 10. Behandling av opplysninger</a></li><li><a href="#kapittel-4-paragraf-2">§ 11. Taushetsplikt</a></li></ul></li><li><a href="#kapittel-5" data-child-interval="§§ 12 – 13">Kapittel 5. Avsluttende bestemmelser</a><ul class="tocSubUl"><li><a href="#kapittel-5-paragraf-1">§ 12. Opphevet</a></li><li><a href="#kapittel-5-paragraf-2">§ 13. Ikrafttredelse</a></li></ul></li><li><a href="#kapittel-6">Veiledning til forskrift om informasjons- og påseplikt og innsynsrett</a><ul class="tocSubUl"><li><a href="#kapittel-6-kapittel-1">Til § 1</a></li><li><a href="#kapittel-6-kapittel-2">Til § 2</a></li><li><a href="#kapittel-6-kapittel-3">Til § 3</a></li><li><a href="#kapittel-6-kapittel-4">Til § 4</a></li><li><a href="#kapittel-6-kapittel-5">Til § 5</a></li><li><a href="#kapittel-6-kapittel-6">Til § 6</a></li><li><a href="#kapittel-6-kapittel-7">Til § 7</a></li><li><a href="#kapittel-6-kapittel-8">Til § 8</a></li><li><a href="#kapittel-6-kapittel-9">Til § 9</a></li><li><a href="#kapittel-6-kapittel-10">Til § 10</a></li><li><a href="#kapittel-6-kapittel-11">Til § 11</a></li><li><a href="#kapittel-6-kapittel-12">Til § 12</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2008-02-22-166" id="dokument"><h1>Forskrift om informasjons- og påseplikt og innsynsrett</h1><section class="section" data-name="kap1" id="kapittel-1" data-lovdata-URL="SF/forskrift/2008-02-22-166/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="SF/forskrift/2008-02-22-166/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Forskriftens formål er å bidra til å sikre etterlevelse av lønns- og arbeidsvilkår som følger av forskrifter om allmenngjøring av tariffavtaler (allmenngjøringsforskrifter), jf. <a href="lov/1993-06-04-58/§3">allmenngjøringsloven § 3</a>.</article></article><article class="legalArticle" data-lovdata-URL="SF/forskrift/2008-02-22-166/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften gjelder der det utføres arbeid innenfor virkeområdet til en allmenngjøringsforskrift, jf. <a href="lov/1993-06-04-58/§3">allmenngjøringsloven § 3</a>.</article><article class="legalP" id="kapittel-1-paragraf-2-ledd-2">Forskriften griper ikke inn i rettigheter som følger av tariffavtale.</article></article><article class="legalArticle" data-lovdata-URL="SF/forskrift/2008-02-22-166/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-3-ledd-1">I denne forskrift betyr:</article><article class="defaultP"><i>Bestiller:</i> En fysisk eller juridisk person som engasjerer entreprenører eller leverandører til å utføre et oppdrag.</article><article class="defaultP"><i>Hovedleverandør:</i> Entreprenør eller leverandør som har påtatt seg et oppdrag for bestiller og som har en eller flere underleverandører til å utføre en del av oppdraget.</article><article class="defaultP"><i>Underleverandør:</i> Entreprenør eller leverandør som utfører en del av det oppdraget som er avtalt mellom hovedleverandøren og bestiller.</article><article class="defaultP"><i>Tillitsvalgte:</i> Tillitsvalgte som representerer den organisasjonen som er part i den allmenngjorte tariffavtalen.</article></article><article class="legalArticle" data-lovdata-URL="SF/forskrift/2008-02-22-166/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Hvem forskriften retter seg mot</span></h3><article class="legalP" id="kapittel-1-paragraf-4-ledd-1">Bestiller, hovedleverandør, underleverandør og tillitsvalgte har plikter eller rettigheter etter denne forskriften.</article></article></section><section class="section" data-name="kap2" id="kapittel-2" data-lovdata-URL="SF/forskrift/2008-02-22-166/KAPITTEL_2"><h2>Kapittel 2. Informasjons-, påse- og dokumentasjonsplikt</h2><article class="changesToParent">Endret ved <a href="forskrift/2023-01-06-20">forskrift 6 jan 2023 nr. 20</a>.</article><article class="legalArticle" data-lovdata-URL="SF/forskrift/2008-02-22-166/§5" data-name="§5" id="kapittel-2-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Informasjonsplikt</span></h3><article class="legalP" id="kapittel-2-paragraf-1-ledd-1">Bestiller skal i kontrakter med entreprenører eller leverandører informere om at virksomhetenes arbeidstakere minst skal ha de lønns- og arbeidsvilkår som følger av allmenngjøringsforskrifter. Den samme informasjonsplikten gjelder for entreprenører eller leverandører når disse inngår avtaler med underleverandører.</article></article><article class="legalArticle" data-lovdata-URL="SF/forskrift/2008-02-22-166/§6" data-name="§6" id="kapittel-2-paragraf-2"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Påseplikt</span></h3><article class="legalP" id="kapittel-2-paragraf-2-ledd-1">Hovedleverandør skal påse at lønns- og arbeidsvilkår hos virksomhetens underleverandører er i overensstemmelse med gjeldende allmenngjøringsforskrifter.</article><article class="legalP" id="kapittel-2-paragraf-2-ledd-2">Bestiller som driver næringsvirksomhet, har en tilsvarende påseplikt overfor sine leverandører i tilfeller der det ikke benyttes underleverandører.</article><article class="legalP" id="kapittel-2-paragraf-2-ledd-3">På områder som følger av <a href="forskrift/2010-02-12-158/§2">forskrift 12. februar 2010 nr. 158 om helse, miljø og sikkerhet i petroleumsvirksomheten og på enkelte landanlegg (rammeforskriften) § 2</a>, har den som eier eller driver petroleumsanlegg og tilknyttede rørledningssystemer, påseplikt overfor sine leverandører og underleverandører.</article><article class="legalP" id="kapittel-2-paragraf-2-ledd-4">På områder som følger av <a href="lov/1993-06-04-58/§2/nummer/2">allmenngjøringsloven § 2 nr. 2</a>, har rederiet plikt til å påse at lønnsvilkår hos leverandører og underleverandører er i overensstemmelse med gjeldende allmenngjøringsforskrifter.</article><article class="legalP" id="kapittel-2-paragraf-2-ledd-5">Påseplikt innebærer at det skal iverksettes systemer og rutiner for å undersøke og om nødvendig følge opp at allmenngjøringsforskrifter etterleves. Påseplikten kan oppfylles for eksempel ved at det tas inn kontraktsklausuler om at arbeidstakere minst skal ha de lønns- og arbeidsvilkår som følger av allmenngjøringsforskrifter, og at dette følges opp gjennom innhenting av dokumentasjon på arbeidstakeres lønns- og arbeidsvilkår.</article><article class="changesToParent">Endret ved <a href="forskrift/2023-01-06-20">forskrifter 6 jan 2023 nr. 20</a>, <a href="forskrift/2025-06-20-1151">20 juni 2025 nr. 1151</a> (i kraft 1 juli 2025).</article></article><article class="legalArticle" data-lovdata-URL="SF/forskrift/2008-02-22-166/§6a" data-name="§6a" id="kapittel-2-paragraf-3"><h3 class="legalArticleHeader"><span class="legalArticleValue">§ 6a</span>. <span class="legalArticleTitle">Dokumentasjonsplikt</span></h3><article class="legalP" id="kapittel-2-paragraf-3-ledd-1">Underleverandører skal på forespørsel fra hovedleverandør dokumentere at krav til lønns- og arbeidsvilkår etter allmenngjøringsforskrifter etterleves. Leverandører har en tilsvarende dokumentasjonsplikt overfor bestiller som driver næringsvirksomhet, i tilfeller der det ikke benyttes underleverandører. Personopplysninger som ikke er nødvendige for å ivareta påseplikten, skal ikke utleveres til hovedleverandør eller bestiller.</article><article class="changesToParent">Tilføyd ved <a href="forskrift/2023-01-06-20">forskrift 6 jan 2023 nr. 20</a>.</article></article></section><section class="section" data-name="kap3" id="kapittel-3" data-lovdata-URL="SF/forskrift/2008-02-22-166/KAPITTEL_3"><h2>Kapittel 3. Innsynsrett</h2><article class="legalArticle" data-lovdata-URL="SF/forskrift/2008-02-22-166/§7" data-name="§7" id="kapittel-3-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Gjennomføring av tillitsvalgtes innsynsrett</span></h3><article class="legalP" id="kapittel-3-paragraf-1-ledd-1">Dersom tillitsvalgte i hovedleverandørs virksomhet fremmer begjæring om det, skal hovedleverandør dokumentere at lønns- og arbeidsvilkår hos virksomhetens underleverandører er i overensstemmelse med gjeldende allmenngjøringsforskrift.</article><article class="legalP" id="kapittel-3-paragraf-1-ledd-2">Dersom det ikke er tillitsvalgte hos hovedleverandør, kan tillitsvalgte hos virksomhetens nærmeste underleverandør kreve dokumentasjon som nevnt i første ledd fra vedkommende underleverandørs underleverandører.</article></article><article class="legalArticle" data-lovdata-URL="SF/forskrift/2008-02-22-166/§8" data-name="§8" id="kapittel-3-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Begjæringens form og innhold</span></h3><article class="legalP" id="kapittel-3-paragraf-2-ledd-1">Begjæring om innsyn må fremmes skriftlig til egen arbeidsgiver. Begjæringen skal angi hvilket grunnlag den tillitsvalgte har for begjæringen og hvilke virksomheter og arbeidstakergrupper den gjelder. Det kan bare kreves innsyn i lønns- og arbeidsvilkår til arbeidstakere som utfører arbeid som er omfattet av en allmenngjøringsforskrift.</article><article class="legalP" id="kapittel-3-paragraf-2-ledd-2">Tillitsvalgte og arbeidsgiver skal avtale en frist for når arbeidsgiver plikter å legge frem opplysninger. Fristen skal være på minst tre dager.</article></article><article class="legalArticle" data-lovdata-URL="SF/forskrift/2008-02-22-166/§9" data-name="§9" id="kapittel-3-paragraf-3"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Fremleggelse av dokumentasjon</span></h3><article class="legalP" id="kapittel-3-paragraf-3-ledd-1">Opplysninger om lønns- og arbeidsvilkår skal dokumenteres ved kopi av arbeidsavtale, lønnsslipp og timelister. Personopplysninger og opplysninger som ikke er omfattet av begjæringen om innsyn, skal ikke fremgå av den fremlagte dokumentasjonen.</article><article class="legalP" id="kapittel-3-paragraf-3-ledd-2">Dersom opplysningene ikke fremlegges innenfor den fastsatte fristen, jf. forskriften <a href="forskrift/2008-02-22-166/§8">§ 8</a>, kan tillitsvalgte kreve opplysningene direkte fra den eller de aktuelle underleverandørene.</article></article></section><section class="section" data-name="kap4" id="kapittel-4" data-lovdata-URL="SF/forskrift/2008-02-22-166/KAPITTEL_4"><h2>Kapittel 4. Behandling av opplysninger</h2><article class="legalArticle" data-lovdata-URL="SF/forskrift/2008-02-22-166/§10" data-name="§10" id="kapittel-4-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Behandling av opplysninger</span></h3><article class="legalP" id="kapittel-4-paragraf-1-ledd-1">Opplysninger som er fremkommet som et resultat av oppfølging av påseplikten eller begjæring om innsyn i henhold til forskriften her, kan bare benyttes til å undersøke om lønns- og arbeidsvilkår er i overensstemmelse med allmenngjøringsforskrifter.</article><article class="legalP" id="kapittel-4-paragraf-1-ledd-2">Opplysningene skal slettes når behovet for opplysningene ikke lenger er til stede, herunder dersom opplysningene viser at arbeidstakerne som er omfattet av innsynsbegjæringen får minst de lønns- og arbeidsvilkår som følger av allmenngjøringsforskrifter.</article></article><article class="legalArticle" data-lovdata-URL="SF/forskrift/2008-02-22-166/§11" data-name="§11" id="kapittel-4-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Taushetsplikt</span></h3><article class="legalP" id="kapittel-4-paragraf-2-ledd-1">Enhver som mottar opplysninger om lønns- og arbeidsvilkår i medhold av forskriften her, har taushetsplikt om opplysningene.</article><article class="legalP" id="kapittel-4-paragraf-2-ledd-2">Taushetsplikten gjelder ikke overfor Arbeidstilsynet eller Havindustritilsynet. Taushetsplikten gjelder heller ikke overfor rådgivere som er nødvendige for å få språklig, økonomisk, juridisk eller annen faglig bistand. Dersom opplysninger drøftes med rådgivere, gjelder taushetsplikten også for dem.</article><article class="legalP" id="kapittel-4-paragraf-2-ledd-3">Brudd på taushetsplikten straffes med bøter eller fengsel, jf. <a href="lov/2005-05-20-28/§209">straffeloven § 209</a>.</article><article class="changesToParent">Endret ved <a href="forskrift/2023-01-06-20">forskrifter 6 jan 2023 nr. 20</a>, <a href="forskrift/2023-12-18-2278">18 des 2023 nr. 2278</a> (i kraft 1 jan 2024).</article></article></section><section class="section" data-name="kap5" id="kapittel-5" data-lovdata-URL="SF/forskrift/2008-02-22-166/KAPITTEL_5"><h2>Kapittel 5. Avsluttende bestemmelser</h2><article class="legalArticle" data-lovdata-URL="SF/forskrift/2008-02-22-166/§12" data-name="§12" id="kapittel-5-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Opphevet</span></h3><article class="changesToParent">Opphevet ved <a href="forskrift/2023-01-06-20">forskrift 6 jan 2023 nr. 20</a>.</article></article><article class="legalArticle" data-lovdata-URL="SF/forskrift/2008-02-22-166/§13" data-name="§13" id="kapittel-5-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse</span></h3><article class="legalP" id="kapittel-5-paragraf-2-ledd-1">Forskriften trer i kraft 14. mars 2008.</article></article></section><section class="section" id="kapittel-6" data-lovdata-URL="SF/forskrift/2008-02-22-166/KAPITTEL_6"><h2>Veiledning til forskrift om informasjons- og påseplikt og innsynsrett<sup class="footnotereference" data-footnotereferencevalue="1" data-unique-footnote-counter="1">1</sup></h2><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Veiledningen er ikke oppdatert i henhold til endringer i forskriftsteksten ved <a href="forskrift/2023-01-06-20">forskrift 6 jan 2023 nr. 20</a>, Lovdatas anm.</article></footer><article class="changesToParent">Veiledningen er endret ved forskrift <a href="forskrift/2023-12-18-2278">18 des 2023 nr. 2278</a> (i kraft 1 jan 2024).</article><section class="section" id="kapittel-6-kapittel-1" data-lovdata-URL="SF/forskrift/2008-02-22-166/KAPITTEL_6-1"><h3>Til <a href="forskrift/2008-02-22-166/§1">§ 1</a></h3><article class="legalP" id="kapittel-6-kapittel-1-ledd-1">Forskriftens generelle formål er å bidra til å sikre etterlevelse av de lønns- og arbeidsvilkår som følger av forskrifter om allmenngjøring av tariffavtaler (allmenngjøringsforskrifter), jf. <a href="lov/1993-06-04-58/§3">allmenngjøringsloven § 3</a>.</article></section><section class="section" id="kapittel-6-kapittel-2" data-lovdata-URL="SF/forskrift/2008-02-22-166/KAPITTEL_6-2"><h3>Til <a href="forskrift/2008-02-22-166/§2">§ 2</a></h3><article class="defaultP"><i>Første ledd</i></article><article class="legalP" id="kapittel-6-kapittel-2-ledd-1">Forskriften gjelder der det utføres arbeid innenfor virkeområdet til en allmenngjøringsforskrift, jf. <a href="lov/1993-06-04-58/§3">allmenngjøringsloven § 3</a>.</article><article class="legalP" id="kapittel-6-kapittel-2-ledd-2">Det gjelder i dag tre forskrifter om allmenngjøring. <a href="forskrift/2006-11-21-1291">Forskrift 21. november 2006 nr. 1291 om allmenngjøring av tariffavtale for byggeplasser i Norge</a> trådte i kraft 1. januar 2007. Dette er den mest omfattende forskriften. Forskriften allmenngjør deler av Fellesoverenskomsten for byggfag (FOB) 2006–2008 og inneholder minimumsbestemmelser om lønns- og arbeidsvilkår for alle arbeidstakere som utfører bygningsarbeid på byggeplasser i hele landet.</article><article class="legalP" id="kapittel-6-kapittel-2-ledd-3"><a href="forskrift/2006-06-26-703">Forskrift 26. juni 2006 nr. 703</a> om allmenngjøring av tariffavtaler på enkelte petroleumsanlegg på land allmenngjør deler av Verkstedsoverenskomsten (VO) 2006–2008 og Landsoverenskomsten for elektrofagene (LOK) 2006–2008. Forskriften gjelder arbeidstakere som hører inn under disse overenskomstenes virkeområde og som arbeider på et av sju nærmere angitte petroleumsanlegg på land.</article><article class="legalP" id="kapittel-6-kapittel-2-ledd-4"><a href="forskrift/2006-06-26-704">Forskrift 26. juni 2006 nr. 704 om allmenngjøring av tariffavtaler for byggeplasser i Osloregionen</a> omfatter allmenngjøring av deler av Landsoverenskomsten for elektrofagene (LOK) 2006–2008 i Oslo og Akershus.</article><article class="legalP" id="kapittel-6-kapittel-2-ledd-5">Dersom det blir fastsatt ytterligere allmenngjøringsforskrifter på et senere tidspunkt, vil virkeområdet til forskrift om informasjons- og påseplikt og innsynsrett automatisk utvides i tråd med de nye allmenngjøringsforskriftenes virkeområde.</article><article class="defaultP"><i>Andre ledd</i></article><article class="legalP" id="kapittel-6-kapittel-2-ledd-6">Bestemmelsen presiserer at forskriften ikke er ment å begrense rettigheter som følger av tariffavtaler, f.eks. når det gjelder innsynsrett. Det følger allerede av en del tariffavtaler, blant annet Verkstedsoverenskomsten 2006–2008, at arbeidsgiver har plikt til å dokumentere overfor tillitsvalgte hvilke lønns- og arbeidsvilkår som gjelder hos underleverandørene.</article></section><section class="section" id="kapittel-6-kapittel-3" data-lovdata-URL="SF/forskrift/2008-02-22-166/KAPITTEL_6-3"><h3>Til <a href="forskrift/2008-02-22-166/§3">§ 3</a></h3><article class="legalP" id="kapittel-6-kapittel-3-ledd-1">For å sikre brukervennlighet, avklare tvetydige betegnelser og bidra til at forskriften blir så enkel som mulig, inneholder <a href="forskrift/2008-02-22-166/§3">§ 3</a> definisjoner av enkelte sentrale uttrykk som er brukt i forskriften.</article><article class="legalP" id="kapittel-6-kapittel-3-ledd-2"><i>Bestiller</i> er definert som en fysisk eller juridisk person som engasjerer entreprenører eller leverandører til å utføre et oppdrag.</article><article class="legalP" id="kapittel-6-kapittel-3-ledd-3">Definisjonen sikter til øverste ledd i en kontraktkjede, typisk en byggherre eller en skipsreder som bestiller et skip. Med «oppdrag» menes ethvert oppdrag som er omfattet av en allmenngjøringsforskrift. Som eksempel på hva som i prinsippet vil kunne omfattes, kan nevnes større oppdrag som oppføring av bygg, bygging av skip, oljerigger eller flyttbare innretninger til bruk i petroleumsvirksomheten. Også mindre oppdrag som renhold og annet vedlikeholdsarbeid vil kunne omfattes.</article><article class="legalP" id="kapittel-6-kapittel-3-ledd-4">Definisjonen skal tolkes slik at den også omfatter innleie av arbeidstakere.</article><article class="legalP" id="kapittel-6-kapittel-3-ledd-5"><i>Hovedleverandør</i> skal forstås som en entreprenør eller leverandør som har påtatt seg et oppdrag for bestiller og som har en eller flere underleverandører til å utføre en del av oppdraget.</article><article class="legalP" id="kapittel-6-kapittel-3-ledd-6">Etter definisjonen er det avgjørende for å bli definert som hovedleverandør, at en eller flere deler av virksomhetenes forpliktelser etter avtalen med bestiller utføres av underleverandører. Det gjøres oppmerksom på at uttrykket hovedleverandør ofte benyttes i en annen betydning i praksis. Uttrykket benyttes gjerne om en som påtar seg det vesentligste av utførelsen av et større oppdrag, som for eksempel bygg eller anlegg eller skipsbygging. Det er viktig å merke seg at dette ikke er noe krav etter forskriftens definisjon.</article><article class="legalP" id="kapittel-6-kapittel-3-ledd-7"><i>Underleverandør</i> skal forstås som entreprenør eller leverandør som utfører en del av det oppdraget som er avtalt mellom hovedleverandør og bestiller.</article><article class="legalP" id="kapittel-6-kapittel-3-ledd-8">Definisjonen skal tolkes slik at underleverandøren også kan ha egne underleverandører nedover i en kontraktkjede.</article><article class="legalP" id="kapittel-6-kapittel-3-ledd-9"><i>Tillitsvalgte</i> skal i forskriften forstås som tillitsvalgte som representerer den organisasjonen som er part i den allmenngjorte tariffavtalen.</article><article class="legalP" id="kapittel-6-kapittel-3-ledd-10">Det vises til <a href="lov/1993-06-04-58/§8">allmenngjøringsloven § 8</a> femte ledd. Ifølge lovbestemmelsen gjelder innsynsretten for tillitsvalgte som er ansatt hos oppdragsgiver, og som representerer den arbeidstakerorganisasjonen som er part i den tariffavtalen som er grunnlaget for allmenngjøringsforskriften. Se nærmere om hvilke tillitsvalgte som har innsynsrett under merknadene til forskriften <a href="forskrift/2008-02-22-166/§7">§ 7</a>.</article></section><section class="section" id="kapittel-6-kapittel-4" data-lovdata-URL="SF/forskrift/2008-02-22-166/KAPITTEL_6-4"><h3>Til <a href="forskrift/2008-02-22-166/§4">§ 4</a></h3><article class="legalP" id="kapittel-6-kapittel-4-ledd-1">Bestemmelsen angir hvem som pålegges plikter eller rettigheter etter forskriften, det vil si bestiller, hovedleverandør, underleverandør og tillitsvalgte. Se forskriften <a href="forskrift/2008-02-22-166/§3">§ 3</a> og merknadene til bestemmelsen om den nærmere forståelsen av uttrykkene.</article></section><section class="section" id="kapittel-6-kapittel-5" data-lovdata-URL="SF/forskrift/2008-02-22-166/KAPITTEL_6-5"><h3>Til <a href="forskrift/2008-02-22-166/§5">§ 5</a></h3><article class="legalP" id="kapittel-6-kapittel-5-ledd-1">Ifølge bestemmelsen skal bestiller i kontrakter med entreprenører eller leverandører informere om at virksomhetenes arbeidstakere minst skal ha lønns- og arbeidsvilkår etter gjeldende allmenngjøringsforskrifter. Den samme informasjonsplikten skal gjelde for entreprenører eller leverandører når disse inngår kontrakter med underleverandører.</article><article class="legalP" id="kapittel-6-kapittel-5-ledd-2">Bestillers informasjonsplikt er ment å gjelde for alle som omfattes av forskriftens definisjon av bestiller, dvs. også der bestiller ikke driver næringsvirksomhet. Se til sammenligning om påseplikten nedenfor.</article><article class="legalP" id="kapittel-6-kapittel-5-ledd-3">Det vil være hensiktsmessig at informasjonen viser til den relevante allmenngjøringsforskriften og angir hvem som er tilsynsmyndighet.</article><article class="legalP" id="kapittel-6-kapittel-5-ledd-4">Forskriften <a href="forskrift/2008-02-22-166/§5">§ 5</a> erstatter bestemmelsen i <a href="forskrift/1995-04-21-377/§10A">forskrift 21. april 1995 nr. 377 om sikkerhet, helse og arbeidsmiljø på bygge- og anleggsplasser (byggherreforskriften) § 10A</a> vedrørende informasjon om lønns- og arbeidsvilkår.</article></section><section class="section" id="kapittel-6-kapittel-6" data-lovdata-URL="SF/forskrift/2008-02-22-166/KAPITTEL_6-6"><h3>Til <a href="forskrift/2008-02-22-166/§6">§ 6</a></h3><article class="defaultP"><i>Første ledd</i></article><article class="legalP" id="kapittel-6-kapittel-6-ledd-1">Bestemmelsen pålegger hovedleverandør plikt til å påse at lønns- og arbeidsvilkår hos virksomhetens underleverandører er i overensstemmelse med gjeldende allmenngjøringsforskrifter.</article><article class="legalP" id="kapittel-6-kapittel-6-ledd-2">Hovedleverandørens påseplikt skal omfatte alle ledd i kjeden av underleverandører som utfører arbeid som er dekket av en allmenngjøringsforskrift. Bakgrunnen er behovet for vern også av de arbeidstakerne som er ansatt hos underleverandører lengst ned i kontraktkjeden. Påseplikten skal også omfatte innleide arbeidstakere, jf. <a href="forskrift/2008-02-22-166/§3">§ 3</a> og merknadene til bestemmelsen.</article><article class="defaultP"><i>Andre ledd</i></article><article class="legalP" id="kapittel-6-kapittel-6-ledd-3">I henhold til andre ledd har bestiller plikt til å påse at entreprenører og leverandører som ikke benytter underleverandører følger allmenngjøringsforskrifter. Begrunnelsen er særlig å hindre at det skal være mulig å omgå påseplikten ved å endre organiseringen av oppdraget, for eksempel ved at oppdrag spres mellom en rekke sideordnede leverandører. Denne påseplikten gjelder bare der bestilleren driver næringsvirksomhet, jf. andre ledd andre punktum.</article><article class="defaultP"><i>Tredje ledd</i></article><article class="legalP" id="kapittel-6-kapittel-6-ledd-4">I tredje ledd er det gitt en særregel for petroleumssektoren. Bestemmelsen innebærer at den som eier eller driver petroleumsanlegg eller rørledningssystemer skal ha påseplikt etter forskriften på områder som omfattes av midlertidig <a href="forskrift/2003-12-19-1595">forskrift 19. desember 2003 nr. 1595</a> om sikkerhet og arbeidsmiljø for enkelte petroleumsanlegg på land og tilknyttede rørsystemer, og er en forskriftsfesting av praksis som er ført på deler av dette området. Bakgrunnen er behovet for å harmonisere påseplikten etter <a href="lov/1993-06-04-58">allmenngjøringsloven</a> med den allerede gjeldende påseplikten som vedrører helse-, miljø og sikkerhet innenfor midlertidig forskrifts virkeområde. Ved fortolkning av begrepet «den som eier eller driver», legges til grunn samme forståelse som følger av midlertidig forskrift § 4. Dette innebærer at det normalt vil være operatørselskapene, f.eks. StatoilHydro som operatør på Melkøya, som er pliktsubjektet. Også her skal påseplikten omfatte alle ledd i kjeden av leverandører, herunder hovedleverandører og underleverandører som utfører arbeid som er dekket av en allmenngjøringsforskrift, herunder innleide arbeidstakere.</article><article class="defaultP"><i>Fjerde ledd</i></article><article class="legalP" id="kapittel-6-kapittel-6-ledd-5">Fjerde ledd presiserer nærmere hva som ligger i påseplikten. Ifølge bestemmelsen er påseplikten en plikt til å iverksette systemer og rutiner for å undersøke og om nødvendig følge opp at arbeidstakere hos oppdragstakere har lønns- og arbeidsvilkår i overensstemmelse med allmenngjøringsforskrifter, men uten at hovedleverandør, bestiller eller den som eier eller driver petroleumsanlegg eller rørledningssystemer (heretter omtalt med samlebetegnelsen oppdragsgiver) selv får et direkte ansvar for arbeidstakernes lønns- og arbeidsvilkår. Dette ansvaret skal fremdeles ligge på arbeidsgiver.</article><article class="legalP" id="kapittel-6-kapittel-6-ledd-6">Påseplikten vil etter fjerde ledd andre punktum kunne oppfylles for eksempel ved at oppdragsgiver informerer om gjeldende allmenngjøringsforskrifter, stiller som kontraktsvilkår at oppdragstaker etterlever slike forskrifter, og ved stikkprøver innhenter dokumentasjon på arbeidstakeres lønns- og arbeidsvilkår. Slik dokumentasjon vil kunne innhentes på grunnlag av en kontraktsforpliktelse for underentreprenører/underleverandører til å fremlegge egnet dokumentasjon på forespørsel.</article><article class="legalP" id="kapittel-6-kapittel-6-ledd-7">Det angitte eksemplet i forskriften må forstås slik at dersom oppdragsgiver på en tilfredsstillende måte har gjennomført et system i tråd med eksemplet, vil påseplikten måtte anses som oppfylt. Det åpnes imidlertid for at det kan tenkes alternative systemer og rutiner som vil kunne oppfylle forskriftens krav om å påse at allmenngjøringsforskrifter etterleves. Forskriften gir med andre ord virksomhetene et visst skjønnsmessig spillerom. Eksempelvis vil det neppe være behov for at oppdragsgiver går like omfattende til verks der leverandør/underleverandør gjennom tidligere samarbeid er godt kjent for oppdragsgiver som en seriøs og lovlydig virksomhet. I alle tilfeller må det anses som et minimumskrav at oppdragsgiver har god oversikt over og kan redegjøre for hvilke virksomheter som er leverandører og underleverandører.</article><article class="legalP" id="kapittel-6-kapittel-6-ledd-8">Selv om det ikke stilles noe formelt krav om dette i forskriften, understrekes det at det i mange tilfeller vil være hensiktsmessig at oppdragsgiver kontraktsfester at manglende etterlevelse av allmenngjøringsforskrifter er et kontraktsbrudd som vil bli sanksjonert, f.eks. gjennom at vederlag vil bli holdt tilbake. Flere virksomheter har rutinemessig slike kontraktsklausuler allerede i dag.</article><article class="legalP" id="kapittel-6-kapittel-6-ledd-9">En nærliggende konsekvens av at oppdragstaker ikke oppfyller sine forpliktelser i henhold til allmenngjøringsforskrifter, kan være at oppdragsgiver ikke vil ønske å inngå ytterligere avtaler med den aktuelle virksomheten. Selv om det ikke er innført noen varslingsplikt, bør oppdragsgivere dessuten melde fra til Arbeidstilsynet eller Havindustritilsynet dersom det oppdages brudd på allmenngjøringsforskrifter eller det foreligger en begrunnet mistanke om slike brudd.</article><article class="legalP" id="kapittel-6-kapittel-6-ledd-10">I henhold til <a href="lov/1993-06-04-58/§8">allmenngjøringsloven § 8</a> første og andre ledd skal Arbeidstilsynet og Havindustritilsynet føre tilsyn med at påseplikten etterleves. Dersom det avdekkes brudd, vil etatene kunne ta i bruk sine ordinære virkemidler, det vil si pålegg, tvangsmulkt og stansing.</article><article class="legalP" id="kapittel-6-kapittel-6-ledd-11">Som nevnt innebærer ikke påseplikten at oppdragsgiver skal overta arbeidsgivers ansvar for å sørge for at arbeidstakere har lønns- og arbeidsvilkår etter allmenngjøringsforskrifter. Arbeidstilsynet og Havindustritilsynet skal fortsatt føre tilsyn med at arbeidsgiver følger opp dette ansvaret. Plikten strekker seg heller ikke så langt som til å gå inn i underleverandørers virksomhet for å «etterforske» hva som er de reelle forhold ved mistanke om for eksempel doble sett kontrakter eller lignende. Disse grensedragningene innebærer blant annet at det vil kunne tenkes tilfeller der tilsynsetatene avdekker brudd på allmenngjøringsforskrifter, men uten at det samtidig kan konstateres brudd på påseplikten.</article><article class="legalP" id="kapittel-6-kapittel-6-ledd-12">Som et eksempel på en mulig modell for å gjennomføre påseplikten, kan det vises til den angitte kontraktsklausulen i rundskriv Nr. 2/2005 Løns- og arbeidsvilkår for arbeidarar som utførar tenestekontraktar og byggje- og anleggskontraktar for staten, se nedenfor. Det gjøres oppmerksom på at rundskrivet som implementerte ILO-konvensjon nr. 94 om arbeiderklausuler i offentlige arbeidskontrakter for staten, nylig er erstattet av <a href="forskrift/2008-02-08-112">forskrift 8. februar 2008 nr. 112 om lønns- og arbeidsvilkår i offentlige kontrakter</a>. Klausulen går noe lenger enn det som kreves i henhold til påseplikten idet den også regulerer sanksjonsspørsmålet. Klausulen har følgende utforming:</article><blockquote><article class="defaultP">«Leverandøren skal syte for at tilsette i eigen organisasjon og tilsette hos eventuelle underleverandørar ikkje har dårlegare løns- og arbeidsforhold enn det som følgjer av [ ... ]. Dette gjeld berre for tilsette som direkte medverkar til å oppfylle kontrakten. Leiaren av verksemda er ansvarleg for at denne regelen vert etterlevd.</article><article class="defaultP">Alle avtaler leverandøren inngår som inneber utføring av arbeid under denne kontrakten skal innehalde tilsvarande føresegner.</article><article class="defaultP">Dersom leverandøren ikkje etterlever klausulen, har oppdragsgjevaren rett til å halde tilbake delar av kontraktssummen til det er dokumentert at forholdet er i orden. Summen som blir tilbakehalden skal svare til ca. 2 gonger innsparinga for arbeidsgjevaren.</article><article class="defaultP">Leverandøren skal på oppmoding leggje fram dokumentasjon om dei løns- og arbeidsvilkåra som vert nytta. Dokumentasjonsplikta omfattar også underentreprenørar (underleverandørar).»</article></blockquote></section><section class="section" id="kapittel-6-kapittel-7" data-lovdata-URL="SF/forskrift/2008-02-22-166/KAPITTEL_6-7"><h3>Til <a href="forskrift/2008-02-22-166/§7">§ 7</a></h3><article class="defaultP"><i>Første ledd</i></article><article class="legalP" id="kapittel-6-kapittel-7-ledd-1">Innsynsretten er som hovedregel lagt til tillitsvalgte hos hovedleverandør. Det vises til definisjonen av tillitsvalgte i <a href="forskrift/2008-02-22-166/§3">§ 3</a>, hvoretter tillitsvalgte skal forstås som tillitsvalgte som representerer den organisasjonen som er part i den allmenngjorte tariffavtalen, og merknadene til bestemmelsen over.</article><article class="legalP" id="kapittel-6-kapittel-7-ledd-2">Dersom det er flere tillitsvalgte med innsynsrett hos hovedleverandør forutsettes det at krav om innsyn koordineres, f.eks. slik at innsynsretten utøves av en hovedtillitsvalgt.</article><article class="legalP" id="kapittel-6-kapittel-7-ledd-3">Innsynsretten skal gjennomføres ved at hovedleverandør, dvs. den tillitsvalgtes arbeidsgiver, etter begjæring fra den tillitsvalgte skal dokumentere at lønns- og arbeidsvilkår hos underleverandører er i overensstemmelse med gjeldende allmenngjøringsforskrifter.</article><article class="legalP" id="kapittel-6-kapittel-7-ledd-4">Forskriften innebærer at hovedleverandør får plikt til å samle inn opplysninger om lønns- og arbeidsvilkår fra underleverandører og videreformidle disse til tillitsvalgte i virksomheten, dersom de tillitsvalgte krever dette. På tilsvarende måte som for påseplikten, vil det kunne være hensiktsmessig at oppdragsgivere kontraktsregulerer plikten til å utlevere opplysninger, eventuelt også den nærmere fremgangsmåten for innsamling og utlevering av opplysninger, samt eventuelle sanksjoner dersom plikten ikke oppfylles.</article><article class="legalP" id="kapittel-6-kapittel-7-ledd-5">Innsynsretten skal gjelde nedover i hele kontraktkjeden. I likhet med påseplikten skal innsynsretten også gjelde for innleide arbeidstakeres lønns- og arbeidsvilkår.</article><article class="defaultP"><i>Andre ledd</i></article><article class="legalP" id="kapittel-6-kapittel-7-ledd-6">Unntaket i andre ledd retter seg mot tilfeller der hovedleverandørvirksomheten ikke har tillitsvalgte i forskriftens forstand, dvs. tillitsvalgte som representerer den organisasjonen som er part i den allmenngjorte tariffavtalen. Ifølge forskriften skal innsynsretten i disse tilfeller flyttes et ledd ned i kontraktkjeden til eventuelle slike tillitsvalgte hos hovedleverandørens nærmeste underleverandør. Hensikten med bestemmelsen er blant annet å hindre omgåelser av innsynsretten gjennom såkalt administrativ entreprise, der den som har kontrakt med byggherren og således er hovedleverandør etter forskriften, ikke har egne ansatte.</article></section><section class="section" id="kapittel-6-kapittel-8" data-lovdata-URL="SF/forskrift/2008-02-22-166/KAPITTEL_6-8"><h3>Til <a href="forskrift/2008-02-22-166/§8">§ 8</a></h3><article class="defaultP"><i>Første ledd</i></article><article class="legalP" id="kapittel-6-kapittel-8-ledd-1">Innsynsbegjæringen skal fremmes skriftlig overfor hovedleverandør/tillitsvalgtes arbeidsgiver.</article><article class="legalP" id="kapittel-6-kapittel-8-ledd-2">Begjæringen skal angi grunnlaget for innsynsretten. Dette innebærer at den tillitsvalgte skal opplyse om sin tilknytning til den aktuelle tariffavtalen og vise til hvilken allmenngjøringsforskrift som regulerer de lønns- og arbeidsvilkår det kreves innsyn i. Innsynsbegjæringen skal videre angi hvilke virksomheter og arbeidstakergrupper den gjelder. Det kan bare kreves innsyn i lønns- og arbeidsvilkår til arbeidstakere som utfører arbeid som er omfattet av en allmenngjøringsforskrift.</article><article class="defaultP"><i>Andre ledd</i></article><article class="legalP" id="kapittel-6-kapittel-8-ledd-3">For å sikre at innsynsretten blir et effektivt virkemiddel til å kontrollere at allmenngjøringsforskrifter etterleves, må opplysningene utleveres så snart som mulig etter at innsynsbegjæringen er fremsatt. I henhold til andre ledd skal det fastsettes en frist for utlevering av opplysninger i innsynsbegjæringen. Det er lagt opp til en viss fleksibilitet ved at fristen skal avtales mellom den tillitsvalgte og arbeidsgiver i det enkelte tilfelle, men slik at fristen likevel skal være på minimum tre dager. Se under merknadene til <a href="forskrift/2008-02-22-166/§9">§ 9</a> andre ledd om mulige konsekvenser dersom partene ikke skulle greie å komme frem til en avtalt frist.</article></section><section class="section" id="kapittel-6-kapittel-9" data-lovdata-URL="SF/forskrift/2008-02-22-166/KAPITTEL_6-9"><h3>Til <a href="forskrift/2008-02-22-166/§9">§ 9</a></h3><article class="defaultP"><i>Første ledd</i></article><article class="legalP" id="kapittel-6-kapittel-9-ledd-1">Ifølge bestemmelsen kan de tillitsvalgte kreve fremlagt kopi av arbeidsavtaler, lønnsslipper og timelister. Dette er den samme dokumentasjonen som Arbeidstilsynet og Havindustritilsynet normalt krever fremlagt.</article><article class="legalP" id="kapittel-6-kapittel-9-ledd-2">For å ivareta personvernmessige og konkurransemessige hensyn, presiserer forskriften at dokumentasjon ikke skal inneholde opplysninger utover de som direkte er omfattet av innsynsbegjæringen.</article><article class="legalP" id="kapittel-6-kapittel-9-ledd-3">Som hovedregel skal dokumentasjonen heller ikke omfatte opplysninger som kan knyttes til enkeltpersoner. Dette innebærer at opplysningene som leveres ut skal være anonymiserte, for eksempel ved at personopplysningene er sladdet. Begrunnelsen er hensynet til å kunne sikre arbeidstakernes personvern.</article><article class="legalP" id="kapittel-6-kapittel-9-ledd-4">Datatilsynet har lagt til grunn at det i virksomheter med få ansatte ikke vil være mulig med en reell anonymisering. Dette gjelder for grupper på fem ansatte eller færre innenfor samme stillingskategori. Datatilsynet har i disse tilfellene satt som forutsetning at de som får innsyn i opplysningene pålegges taushetsplikt. For blant annet å ivareta dette, har forskriftsutkastet særlige regler om taushetsplikt, se nærmere nedenfor.</article><article class="defaultP"><i>Andre ledd</i></article><article class="legalP" id="kapittel-6-kapittel-9-ledd-5">Dersom hovedleverandør ikke oppfyller plikten til å fremskaffe opplysningene innen den fastsatte fristen, jf. <a href="forskrift/2008-02-22-166/§8">§ 8</a>, har de tillitsvalgte i henhold til andre ledd adgang til å kreve opplysningene direkte fra de aktuelle underleverandørene. Dette må også gjelde dersom det skulle vise seg vanskelig å få til en avtale med arbeidsgiver om en frist. De tillitsvalgte vil også kunne varsle tilsynsmyndighetene ved manglende utlevering av opplysninger.</article><article class="legalP" id="kapittel-6-kapittel-9-ledd-6">Dersom det er underleverandører som ikke oppfyller plikten til å fremlegge opplysninger, vil det være naturlig at hovedleverandør varsler Arbeidstilsynet eller Havindustritilsynet, slik at tilsynsmyndighetene kan følge opp saken. Som omtalt foran kan det dessuten være hensiktsmessig at partene regulerer i kontrakt hva som skal være konsekvensen av å ikke etterkomme en innsynsbegjæring.</article></section><section class="section" id="kapittel-6-kapittel-10" data-lovdata-URL="SF/forskrift/2008-02-22-166/KAPITTEL_6-10"><h3>Til <a href="forskrift/2008-02-22-166/§10">§ 10</a></h3><article class="legalP" id="kapittel-6-kapittel-10-ledd-1">For å sikre en forsvarlig behandling av opplysninger og ivareta personvernmessige og konkurransemessige hensyn, oppstiller bestemmelsen krav til håndtering av opplysninger som fremkommer på grunnlag av påseplikten og innsynsretten.</article><article class="defaultP"><i>Første ledd</i></article><article class="legalP" id="kapittel-6-kapittel-10-ledd-2">Bestemmelsen presiserer at påseplikten og innsynsretten bare skal kunne benyttes til å undersøke om lønns- og arbeidsvilkår er i overensstemmelse med allmenngjøringsforskrifter. Påseplikten og innsynsretten skal med andre ord ikke kunne brukes til andre formål enn det som er nevnt i bestemmelsen. Det betyr at det vil være i strid med forskriften dersom for eksempel informasjon oppdragsgiver får på grunnlag av sin påseplikt benyttes i anbudskonkurranser, eller dersom informasjon de tillitsvalgte får på grunnlag av innsynsretten benyttes til å iverksette boikott eller som ledd i egne lønnsforhandlinger.</article><article class="defaultP"><i>Andre ledd</i></article><article class="legalP" id="kapittel-6-kapittel-10-ledd-3">Bestemmelsen fastsetter at opplysningene skal slettes så snart behovet for opplysningene ikke lenger er til stede, herunder dersom det fremgår av den fremlagte dokumentasjonen at allmenngjøringsforskrifter er fulgt.</article></section><section class="section" id="kapittel-6-kapittel-11" data-lovdata-URL="SF/forskrift/2008-02-22-166/KAPITTEL_6-11"><h3>Til <a href="forskrift/2008-02-22-166/§11">§ 11</a></h3><article class="defaultP"><i>Første ledd</i></article><article class="legalP" id="kapittel-6-kapittel-11-ledd-1">Både tillitsvalgte og oppdragsgivere som mottar opplysninger om lønns- og arbeidsvilkår i medhold av forskriften skal ha taushetsplikt, jf. <a href="forskrift/2008-02-22-166/§11">§ 11</a>. Begrunnelsen er for det første personvernhensyn og hensynet til effektiv konkurranse mellom virksomhetene. Taushetsplikten er i tillegg ment å medvirke til at innsynsretten og påseplikten ikke skal utgjøre et uproporsjonalt tiltak etter EØS-retten.</article><article class="defaultP"><i>Andre ledd</i></article><article class="legalP" id="kapittel-6-kapittel-11-ledd-2">Bestemmelsen presiserer at taushetsplikten ikke skal gjelde overfor Arbeidstilsynet eller Havindustritilsynet.</article><article class="legalP" id="kapittel-6-kapittel-11-ledd-3">Det følger av forskriftens system at den tillitsvalgte også vil kunne diskutere saken med egen arbeidsgiver uten hinder av taushetsplikten. Ofte vil det dessuten kunne dreie seg om en hovedleverandør med flere tillitsvalgte som vil ha samme rett til innsyn etter forskriften (f.eks. klubben, varatillitsvalgte osv.). Disse tillitsvalgte vil kunne drøfte saken fullt ut med hverandre.</article><article class="legalP" id="kapittel-6-kapittel-11-ledd-4">Det legges til grunn at de tillitsvalgte i de aller fleste tilfeller vil kunne få nødvendig juridisk, språklig, økonomisk eller annen faglig bistand fra andre, herunder fra egen organisasjon, uten å måtte formidle taushetsbelagte opplysninger. Det vil for eksempel ikke være problematisk i forhold til taushetsplikten å utlevere arbeidskontrakter til eventuelle oversettere dersom både personnavn og andre personopplysninger samt virksomhetsnavn er sladdet.</article><article class="legalP" id="kapittel-6-kapittel-11-ledd-5">I forskriften <a href="forskrift/2008-02-22-166/§11">§ 11</a> andre ledd andre punktum åpnes det likevel for å kunne drøfte taushetsbelagte opplysninger med rådgivere med juridiske, økonomiske, språklige eller annen faglig kunnskap, herunder tariffavtalekompetanse. Bestemmelsen presiserer at rådgiverne i slike tilfeller skal ha tilsvarende taushetsplikt som de tillitsvalgte.</article><article class="legalP" id="kapittel-6-kapittel-11-ledd-6">Det understrekes at taushetsplikten heller ikke er ment å være til hinder for at oppdragsgiver følger opp påseplikten nedover i en kontraktkjede.</article></section><section class="section" id="kapittel-6-kapittel-12" data-lovdata-URL="SF/forskrift/2008-02-22-166/KAPITTEL_6-12"><h3>Til <a href="forskrift/2008-02-22-166/§12">§ 12</a></h3><article class="legalP" id="kapittel-6-kapittel-12-ledd-1">Bestemmelsen fastsetter at brudd på forskriften <a href="forskrift/2008-02-22-166/§10">§ 10</a> og <a href="forskrift/2008-02-22-166/§11">§ 11</a> er straffesanksjonert. Dette innebærer blant annet at den som uaktsomt eller forsettlig sprer opplysninger vedkommende har mottatt i forbindelse med gjennomføring av innsynsretten eller påseplikten kan straffes med bøter. Tilsvarende gjelder ved bruk av opplysningene til formål som ikke omfattes av forskriften. Hjemmelsbestemmelsen for straff er den generelle straffebestemmelsen i <a href="lov/1902-05-22-10/§339">straffeloven § 339</a> nr. 2 som regulerer straff ved brudd på forskrifter.</article></section></section></main></body></html>