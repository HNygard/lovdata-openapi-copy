<!DOCTYPE html><html lang="no"><head><title>Forskrift om standarder, fravik, kontroll, godkjenning m.m. ved prosjektering, bygging og forvaltning av bru, ferjekai og annen bærende konstruksjon på fylkesveg (bruforskrift for fylkesveg)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2014-09-02-1128</dd><dt class="dokid">DokumentID</dt><dd class="dokid">SF/forskrift/2014-09-02-1128</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="subunit">Etat</dt><dd class="subunit"><ul><li>Veg-, by- og trafikksikkerhetsavd.</li></ul></dd><dt class="publishedIn">Publisert i</dt><dd class="publishedIn">I 2014 hefte 12</dd><dt class="dateInForce">I kraft fra</dt><dd class="dateInForce">2014-09-02</dd><dt class="lastChangeInForce">Ikrafttredelse av siste endring</dt><dd class="lastChangeInForce">2020-01-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2019-12-19-2038">forskrift/2019-12-19-2038</a> fra 2020-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1963-06-21-23/§13">lov/1963-06-21-23/§13</a></li><li><a href="lov/1963-06-21-23/§16">lov/1963-06-21-23/§16</a></li><li><a href="lov/1963-06-21-23/§62">lov/1963-06-21-23/§62</a></li><li><a href="forskrift/2011-10-28-1052">forskrift/2011-10-28-1052</a></li></ul></dd><dt class="dateOfPublication">Kunngjort</dt><dd class="dateOfPublication">2014-09-02 15:10</dd><dt class="titleShort">Korttittel</dt><dd class="titleShort">Bruforskrift for fylkesveg</dd><dt class="title">Tittel</dt><dd class="title">Forskrift om standarder, fravik, kontroll, godkjenning m.m. ved prosjektering, bygging og forvaltning av bru, ferjekai og annen bærende konstruksjon på fylkesveg (bruforskrift for fylkesveg)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Samferdselsdepartementet 2. september 2014 med hjemmel i <a href="lov/1963-06-21-23">lov 21. juni 1963 nr. 23</a> om vegar (veglova) <a href="lov/1963-06-21-23/§13">§ 13</a>, <a href="lov/1963-06-21-23/§16">§ 16</a> og <a href="lov/1963-06-21-23/§62">§ 62</a> første ledd, jf. <a href="forskrift/2011-10-28-1052">delegeringsvedtak 28. oktober 2011 nr. 1052</a>. <br /><strong>Endret</strong> ved <a href="forskrift/2019-12-19-2038">forskrift 19 des 2019 nr. 2038</a> (i kraft 1 jan 2020).</dd><dt class="refid">RefID</dt><dd class="refid">forskrift/2014-09-02-1128</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om standarder, fravik, kontroll, godkjenning m.m. ved prosjektering, bygging og forvaltning av bru, ferjekai og annen bærende konstruksjon på fylkesveg (bruforskrift for fylkesveg)</a><ul class="tocSubUl"><li><a href="#paragraf-1">§ 1. Formål</a></li><li><a href="#paragraf-2">§ 2. Virkeområde</a></li><li><a href="#paragraf-3">§ 3. Definisjoner</a></li><li><a href="#paragraf-4">§ 4. Kontroll og godkjenning ved prosjektering og bygging av bru, ferjekai og annen bærende konstruksjon</a></li><li><a href="#paragraf-5">§ 5. Forvaltning av bru, ferjekai og annen bærende konstruksjon</a></li><li><a href="#paragraf-6">§ 6. Delegering</a></li><li><a href="#paragraf-7">§ 7. Ikrafttreden</a></li></ul></li></ul></dd></dl></header><main class="documentBody" data-lovdata-URL="SF/forskrift/2014-09-02-1128" id="dokument"><h1>Forskrift om standarder, fravik, kontroll, godkjenning m.m. ved prosjektering, bygging og forvaltning av bru, ferjekai og annen bærende konstruksjon på fylkesveg (bruforskrift for fylkesveg)</h1><article class="legalArticle" data-lovdata-URL="SF/forskrift/2014-09-02-1128/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Forskriften skal bidra til at bru, ferjekai og annen bærende konstruksjon i fylkesvegnettet ved prosjektering, bygging og forvaltning gis en god og enhetlig standard med hensyn til sikkerhet og funksjonalitet.</article></article><article class="legalArticle" data-lovdata-URL="SF/forskrift/2014-09-02-1128/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder fravik, kontroll, godkjenning og annen oppfølging av bestemmelser etter vegloven ved prosjektering, bygging og forvaltning av bru, ferjekai og annen bærende konstruksjon i fylkesvegnettet.</article><article class="legalP" id="paragraf-2-ledd-2">Vegdirektoratet kan fastsette utfyllende bestemmelser for drift og vedlikehold av bru, ferjekai og annen bærende konstruksjon – vegnormaler.</article></article><article class="legalArticle" data-lovdata-URL="SF/forskrift/2014-09-02-1128/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">I forskriften menes med:<ul class="defaultList"><li data-li-identifier="-" data-name="-"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1"><i>Bærende konstruksjon:</i> Bru, ferjekai og annen bærende konstruksjon.</article></article></li><li data-li-identifier="-" data-name="-"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1"><i>Bru:</i> Bærende konstruksjon for kjørende og gående med spennvidde større enn eller lik 2,5 meter og som skal bære trafikklaster. Med bru menes også nedfylte konstruksjoner som kulverter og rør med spennvidde eller diameter på 2,5 meter eller mer.</article></article></li><li data-li-identifier="-" data-name="-"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1"><i>Ferjekai:</i> Bærende konstruksjon for kjørende og gående som forbinder ferje med vegareal på land.</article></article></li><li data-li-identifier="-" data-name="-"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1"><i>Annen bærende konstruksjon:</i> Løsmassetunnel, veglokk/vegoverbygg, tunnelportal, støttemur og lignende med konstruksjonshøyde større enn eller lik 5,0 meter, skredoverbygg m.m.</article></article></li><li data-li-identifier="-" data-name="-"><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1"><i>Forvaltning:</i> Inspeksjon, drift, vedlikehold, forsterkning, bruklassifisering, dispensasjon for tungtransport m.m.</article></article></li><li data-li-identifier="-" data-name="-"><article class="listArticle" id="paragraf-3-ledd-1-punkt-6"><article class="legalP" id="paragraf-3-ledd-1-punkt-6-ledd-1"><i>Bruksklasse:</i> Betegnelse for den trafikklast som en bærende konstruksjon tillates for. Bruksklassen forkortes Bk og etterfølges av tall, f.eks. Bk 8 og Bk 10/50. Den angir største tillatte aksellast, last fra akselkombinasjoner og totalvekt avhengig av avstanden mellom akslene.</article></article></li></ul></article></article><article class="legalArticle" data-lovdata-URL="SF/forskrift/2014-09-02-1128/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Kontroll og godkjenning ved prosjektering og bygging av bru, ferjekai og annen bærende konstruksjon</span></h2><article class="legalP" id="paragraf-4-ledd-1">Ved prosjektering av bru, ferjekai og annen bærende konstruksjon kontrollerer og godkjenner Vegdirektoratet at tekniske og funksjonelle bestemmelser fastsatt med hjemmel i <a href="lov/1963-06-21-23">lov 21. juni 1963 nr. 23</a> (vegloven) er oppfylt. Vegdirektoratet kontrollerer prosjekteringsmateriale og godkjenner arbeidstegninger.</article><article class="legalP" id="paragraf-4-ledd-2">Vegdirektoratet kan beslutte at bygging ikke kan starte eller at bygging som er i gang skal stoppes eller bare kan videreføres på visse vilkår, inntil bestemmelser som nevnt i første ledd er oppfylt eller vedtak om fravik etter tredje ledd foreligger.</article><article class="legalP" id="paragraf-4-ledd-3">Vegdirektoratet kan ved prosjektering og bygging av bru, ferjekai og annen bærende konstruksjon fravike bestemmelser gitt i vegnormal etter <a href="lov/1963-06-21-23/§13">vegloven § 13</a> når spesielle grunner gjør fravik nødvendig eller rimelig og fraviket ikke reduserer sikkerheten for trafikanter, omgivelser eller andre. Den fylkeskommunen som vil fravike vegnormal skal redegjøre for konsekvenser av fraviket samt beskrive nødvendige tiltak for at sikkerheten som nevnt ikke blir redusert og at den bærende konstruksjonens tekniske og funksjonelle standard opprettholdes. All fraviksbehandling skal dokumenteres. Vegdirektoratet kan sette vilkår for fravik.</article><article class="legalP" id="paragraf-4-ledd-4">Vegdirektoratet fastsetter bruksklasse.</article></article><article class="legalArticle" data-lovdata-URL="SF/forskrift/2014-09-02-1128/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Forvaltning av bru, ferjekai og annen bærende konstruksjon</span></h2><article class="legalP" id="paragraf-5-ledd-1">Vegdirektoratet fastsetter utfyllende bestemmelser for inspeksjon, drift, vedlikehold og annen forvaltning av bru, ferjekai og annen bærende konstruksjon på fylkesveg – vegnormaler. I vegnormalene kan det i tillegg til tekniske og funksjonelle bestemmelser gis bestemmelser om prøvetaking, analyser og lignende som er nødvendig for å ivareta sikkerheten i konstruksjonene.</article><article class="legalP" id="paragraf-5-ledd-2">Fylkeskommunene skal gis anledning til å uttale seg før vegnormal fastsettes. Vegdirektoratet bestemmer på hvilken måte høring av vegnormal skal foregå, jf. § 3 nr. 3 i <a href="forskrift/2007-03-29-363">forskrift 29. mars 2007 nr. 363</a> etter <a href="lov/1963-06-21-23/§13">veglovens § 13</a> om anlegg av offentlig veg.</article><article class="legalP" id="paragraf-5-ledd-3">Vegdirektoratet kan fravike bestemmelser fastsatt med hjemmel i første ledd når spesielle grunner gjør fravik nødvendig eller rimelig og fraviket ikke reduserer sikkerheten for trafikanter, omgivelser eller andre. Fravik behandles på samme måte som i <a href="forskrift/2014-09-02-1128/§4">§ 4</a> tredje ledd.</article><article class="legalP" id="paragraf-5-ledd-4">Fylkeskommunen har ansvar for at det blir foretatt rutinemessig inspeksjon av bru, ferjekai og annen bærende konstruksjon etter bestemmelser fastsatt i første ledd. Fylkeskommunen skal sørge for å gjennomføre inspeksjon ut over rutinemessig inspeksjon når det er nødvendig for å ivareta sikkerhet og funksjonalitet for bru, ferjekai eller annen bærende konstruksjon på fylkesveg. Fylkeskommunen skal uten ugrunnet opphold utarbeide rapport fra inspeksjon og gjøre den tilgjengelig for Vegdirektoratet.</article><article class="legalP" id="paragraf-5-ledd-5">Vegdirektoratet kan beslutte å endre bruksklasse.</article></article><article class="legalArticle" data-lovdata-URL="SF/forskrift/2014-09-02-1128/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Delegering</span></h2><article class="legalP" id="paragraf-6-ledd-1">Vegdirektoratet kan delegere myndighet etter <a href="forskrift/2014-09-02-1128/§4">§ 4</a> tredje ledd og <a href="forskrift/2014-09-02-1128/§5">§ 5</a> tredje ledd.</article><article class="changesToParent">Endret ved <a href="forskrift/2019-12-19-2038">forskrift 19 des 2019 nr. 2038</a> (i kraft 1 jan 2020).</article></article><article class="legalArticle" data-lovdata-URL="SF/forskrift/2014-09-02-1128/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ikrafttreden</span></h2><article class="legalP" id="paragraf-7-ledd-1">Forskriften trer i kraft straks.</article></article></main></body></html>