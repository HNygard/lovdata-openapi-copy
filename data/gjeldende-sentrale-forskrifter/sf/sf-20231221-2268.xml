<!DOCTYPE html><html lang="nb"><head><title>Forskrift om omsetning av bøker (bokforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2023-12-21-2268</dd><dt class="dokid">DokumentID</dt><dd class="dokid">SF/forskrift/2023-12-21-2268</dd><dt class="ministry">Departement</dt><dd class="ministry"><ul><li>Kultur- og likestillingsdepartementet</li></ul></dd><dt class="subunit">Etat</dt><dd class="subunit"><ul><li>Kulturvernavdelingen</li></ul></dd><dt class="dateInForce">I kraft fra</dt><dd class="dateInForce">2024-01-01</dd><dt class="basedOn">Hjemmel</dt><dd class="basedOn"><ul><li><a href="lov/2023-06-16-64/§3">lov/2023-06-16-64/§3</a></li><li><a href="lov/2023-06-16-64/§5">lov/2023-06-16-64/§5</a></li><li><a href="lov/2023-06-16-64/§14">lov/2023-06-16-64/§14</a></li></ul></dd><dt class="dateOfPublication">Kunngjort</dt><dd class="dateOfPublication">2023-12-27 15:40</dd><dt class="titleShort">Korttittel</dt><dd class="titleShort">Bokforskriften</dd><dt class="title">Tittel</dt><dd class="title">Forskrift om omsetning av bøker (bokforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kultur- og likestillingsdepartementet 21. desember 2023 med hjemmel i <a href="lov/2023-06-16-64/§3">lov 16. juni 2023 nr. 64 om omsetning av bøker (bokloven) § 3</a>, <a href="lov/2023-06-16-64/§5">§ 5</a> og <a href="lov/2023-06-16-64/§14">§ 14</a>.</dd><dt class="refid">RefID</dt><dd class="refid">forskrift/2023-12-21-2268</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om omsetning av bøker (bokforskriften)</a><ul class="tocSubUl"><li><a href="#paragraf-1">§ 1. Unntak fra virkeområdet til bokloven</a></li><li><a href="#paragraf-2">§ 2. Rabatt til bibliotek</a></li><li><a href="#paragraf-3">§ 3. Kvantumsrabatt til sluttkunde</a></li><li><a href="#paragraf-4">§ 4. Rabatt ved samtidig salg av ulike publiseringsformater av samme bok</a></li><li><a href="#paragraf-5">§ 5. Forbud mot gratis bøker og indirekte rabattering</a></li><li><a href="#paragraf-6">§ 6. Fastpris på reelle nyutgivelser av en bok</a></li><li><a href="#paragraf-7">§ 7. Overgangsbestemmelser for bøker i fastpris etter en gjeldende bokavtale</a></li><li><a href="#paragraf-8">§ 8. Ikrafttredelse</a></li></ul></li></ul></dd></dl></header><main class="documentBody" data-lovdata-URL="SF/forskrift/2023-12-21-2268" id="dokument"><h1>Forskrift om omsetning av bøker (bokforskriften)</h1><article class="legalArticle" data-lovdata-URL="SF/forskrift/2023-12-21-2268/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Unntak fra virkeområdet til bokloven</span></h2><article class="legalP" id="paragraf-1-ledd-1">En forhandler som kun omsetter egne utgivelser er ikke omfattet av plikten som en forhandler har til å skaffe bøker etter <a href="lov/2023-06-16-64/§6">bokloven § 6</a> første ledd eller å tilby bøker etter <a href="lov/2023-06-16-64/§7">bokloven § 7</a> første ledd.</article></article><article class="legalArticle" data-lovdata-URL="SF/forskrift/2023-12-21-2268/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Rabatt til bibliotek</span></h2><article class="legalP" id="paragraf-2-ledd-1">En forhandler kan gi bibliotek inntil 20 prosent rabatt på bøker med fastpris.</article><article class="legalP" id="paragraf-2-ledd-2">Med bibliotek menes fylkesbibliotekene, folkebibliotekene, skolebibliotekene, bibliotek under universiteter og høyskoler og andre vitenskapelige og faglige bibliotek som er offentlig tilgjengelige.</article></article><article class="legalArticle" data-lovdata-URL="SF/forskrift/2023-12-21-2268/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Kvantumsrabatt til sluttkunde</span></h2><article class="legalP" id="paragraf-3-ledd-1">En forhandler kan gi en sluttkunde inntil 20 prosent rabatt ved samtidig kjøp av 50 til 200 eksemplarer av samme publiseringsformat av en bok med fastpris. Ved kjøp av over 200 eksemplarer av samme publiseringsformat av en bok med fastpris er det fri rabatt. Bibliotek regnes ikke som sluttkunde etter denne bestemmelsen.</article></article><article class="legalArticle" data-lovdata-URL="SF/forskrift/2023-12-21-2268/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Rabatt ved samtidig salg av ulike publiseringsformater av samme bok</span></h2><article class="legalP" id="paragraf-4-ledd-1">For fagbøker for profesjonsmarkedet og lærebøker for høyere utdanning kan utgivere og forhandlere inngå avtaler om rabatt ved samtidig salg av ulike publiseringsformater av samme bok med fastpris.</article></article><article class="legalArticle" data-lovdata-URL="SF/forskrift/2023-12-21-2268/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Forbud mot gratis bøker og indirekte rabattering</span></h2><article class="legalP" id="paragraf-5-ledd-1">En utgiver eller en forhandler kan ikke gi bort bøker med fastpris. Dette begrenser likevel ikke adgangen til å gi fri frakt på bokforsendelser. Forbudet gjelder ikke for første bok av en serieroman eller for leseeksemplarer til litteraturfremmende tiltak.</article><article class="legalP" id="paragraf-5-ledd-2">Bøker med fastpris kan ikke inngå i opptjeningen av lojalitets- eller medlemsfordelinger i bonusprogram som tilbys av en forhandler til sluttkunde. En forhandler kan heller ikke tilby pakker hvor andre bøker, produkter eller tjenester inngår i tillegg til bøker med fastpris.</article></article><article class="legalArticle" data-lovdata-URL="SF/forskrift/2023-12-21-2268/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Fastpris på reelle nyutgivelser av en bok</span></h2><article class="legalP" id="paragraf-6-ledd-1">Utgiveren kan sette en fastpris på reelle nyutgivelser av en bok som ikke lenger er bundet av fastpris.</article><article class="legalP" id="paragraf-6-ledd-2">Fastprisen på tolv måneder, jf. <a href="lov/2023-06-16-64/§5">bokloven § 5</a> første ledd, løper fra tidspunktet for utgivelsen av hvert publiseringsformat av den nye utgaven.</article><article class="legalP" id="paragraf-6-ledd-3">For å regnes som en reell nyutgivelse, må det ha funnet sted en vesentlig endring av boka. Endringene kan omfatte berikelser i form av tekst, språklig bearbeidelse eller illustrasjoner som gir verket en ny karakter.</article><article class="legalP" id="paragraf-6-ledd-4">En ny utgivelse med mindre endringer, som nytt omslag, nytt trykkeår og retting av skrivefeil, vil ikke være en reell nyutgivelse.</article></article><article class="legalArticle" data-lovdata-URL="SF/forskrift/2023-12-21-2268/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Overgangsbestemmelser for bøker i fastpris etter en gjeldende bokavtale</span></h2><article class="legalP" id="paragraf-7-ledd-1">Når et publiseringsformat av en bok er i fastpris ved <a href="lov/2023-06-16-64">boklovens</a> ikrafttredelse etter reglene i <a href="forskrift/2014-12-19-1716">forskrift 19. desember 2014 nr. 1716 om unntak fra konkurranseloven § 10 for samarbeid ved omsetning av bøker</a>, gjelder den forskriftens bestemmelser for dette publiseringsformatet til og med 30. april 2024.</article><article class="legalP" id="paragraf-7-ledd-2">Første ledd gjelder ikke for særlig ressurskrevende utgivelser som ble utgitt før <a href="lov/2023-06-16-64">boklovens</a> ikrafttredelse. For disse bøkene gjelder <a href="lov/2023-06-16-64/§5">bokloven § 5</a> andre ledd. Fastprisperioden for disse bøkene kan likevel ikke forlenges med mer enn syv år etter at opprinnelig fastprisperiode utløp.</article><article class="legalP" id="paragraf-7-ledd-3">Når et publiseringsformat av en bok eller en reell nyutgivelse etter denne forskriften § 6 gis ut etter <a href="lov/2023-06-16-64">boklovens</a> ikrafttredelse, gjelder bestemmelsene i <a href="lov/2023-06-16-64">bokloven</a> og denne forskriften.</article></article><article class="legalArticle" data-lovdata-URL="SF/forskrift/2023-12-21-2268/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h2><article class="legalP" id="paragraf-8-ledd-1">Forskriften trer i kraft 1. januar 2024.</article></article></main></body></html>