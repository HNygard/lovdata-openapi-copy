<!DOCTYPE html><html lang="no"><head><title>Forskrift om charter- og taxiflyging fra og til norsk område.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-1999-02-05-195</dd><dt class="dokid">DokumentID</dt><dd class="dokid">SF/forskrift/1999-02-05-195</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="subunit">Etat</dt><dd class="subunit"><ul><li>Transportavd., Luftfartstilsynet</li></ul></dd><dt class="publishedIn">Publisert i</dt><dd class="publishedIn">I 1999 510</dd><dt class="dateInForce">I kraft fra</dt><dd class="dateInForce">1999-03-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2018-11-21</dd><dt class="lastChangedBy">Sist endret ved</dt><dd class="lastChangedBy"><a href="forskrift/2018-11-21-1732">forskrift/2018-11-21-1732</a></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1993-06-11-101/§8-8">lov/1993-06-11-101/§8-8</a></li><li><a href="lov/1993-06-11-101/§8-10">lov/1993-06-11-101/§8-10</a></li><li><a href="lov/1993-06-11-101/§11-2">lov/1993-06-11-101/§11-2</a></li><li><a href="lov/1993-06-11-101/§15-4">lov/1993-06-11-101/§15-4</a></li><li><a href="forskrift/1999-12-10-1273">forskrift/1999-12-10-1273</a></li></ul></dd><dt class="titleShort">Korttittel</dt><dd class="titleShort">Forskrift om charter- og taxiflyging</dd><dt class="title">Tittel</dt><dd class="title">Forskrift om charter- og taxiflyging fra og til norsk område.</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Samferdselsdepartementet 5. februar 1999 med hjemmel i <a href="lov/1993-06-11-101">lov av 11. juni 1993 nr. 101</a> om luftfart (luftfartsloven) <a href="lov/1993-06-11-101/§15-4">§ 15-4</a>, jf. <a href="lov/1993-06-11-101/§8-8">§ 8-8</a>, <a href="lov/1993-06-11-101/§8-10">§ 8-10</a> og <a href="lov/1993-06-11-101/§11-2">§ 11-2</a>. <br /><strong>Tilføyd hjemmel:</strong> <a href="forskrift/1999-12-10-1273">Delegeringsvedtak 10. desember 1999 nr. 1273</a>. <br /><strong>Endret</strong> ved <a href="forskrift/2017-11-07-1730">forskrifter 7 nov 2017 nr. 1730</a>, <a href="forskrift/2018-11-21-1732">21 nov 2018 nr. 1732</a>.</dd><dt class="refid">RefID</dt><dd class="refid">forskrift/1999-02-05-195</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om charter- og taxiflyging fra og til norsk område.</a><ul class="tocSubUl"><li><a href="#kapittel-1">1. Definisjoner og gyldighetsområde</a></li><li><a href="#kapittel-2">2. Generelt</a></li><li><a href="#kapittel-3">3. Charterflyging med passasjerer</a></li><li><a href="#kapittel-4">4. Charterflyging med frakt</a></li><li><a href="#kapittel-5">5. Taxiflyging</a></li><li><a href="#kapittel-6">6. Charterflyging mellom Norge og USA</a></li><li><a href="#kapittel-7">7. Overtredelse</a></li><li><a href="#kapittel-8">8. Dispensasjon</a></li><li><a href="#kapittel-9">9. Klageadgang</a></li><li><a href="#kapittel-10">10. Ikrafttredelse</a></li><li><a href="#kapittel-11">11. Opphevelse av tidligere forskrift</a></li></ul></li></ul></dd></dl></header><main class="documentBody" data-lovdata-URL="SF/forskrift/1999-02-05-195" id="dokument"><h1>Forskrift om charter- og taxiflyging fra og til norsk område.</h1><section class="section" data-name="kap1" id="kapittel-1" data-lovdata-URL="SF/forskrift/1999-02-05-195/KAPITTEL_1"><h2>1. Definisjoner og gyldighetsområde</h2><article class="marginIdArticle" id="kapittel-1-punkt-1"><span class="data-marginOriginalId">1.1</span><span class="miscHeadline"><i>Definisjoner</i></span><article class="legalP" id="kapittel-1-punkt-1-ledd-1">I disse bestemmelser menes følgende med:</article><article class="legalP" id="kapittel-1-punkt-1-ledd-2"><i>Charterflyging:</i> Ikke-regelbundet, ervervsmessig transport av passasjerer utført med luftfartøyer som er godkjent til befordring av flere enn 10 passasjerer, eller av frakt utført med luftfartøyer hvis høyeste tillatte startmasse overstiger 5.700 kg.</article><article class="legalP" id="kapittel-1-punkt-1-ledd-3"><i>Taxiflyging:</i> Ikke-regelbundet, ervervsmessig transport av passasjerer utført med luftfartøyer som er godkjent til befordring av høyst 10 passasjerer, eller av frakt utført med luftfartøyer hvis høyeste tillatte startmasse ikke overstiger 5.700 kg.</article></article><article class="marginIdArticle" id="kapittel-1-punkt-2"><span class="data-marginOriginalId">1.2</span><span class="miscHeadline"><i>Gyldighetsområde</i></span></article><article class="marginIdArticle" id="kapittel-1-punkt-3"><span class="data-marginOriginalId">1.2.1</span><article class="legalP" id="kapittel-1-punkt-3-ledd-1">Disse bestemmelser gjelder for charter- og taxiflyging mellom Norge og andre land, med unntak for flyginger som går inn under EØS-avtalens virkeområde, jf. <a href="lov/1993-06-11-101/§16-1">luftfartsloven § 16-1</a>. Flyginger som kommer inn under forordning <a href="eu/32008r1008">(EF) nr. 1008/2008</a> om felles regler for drift av lufttransporttjenester i Fellesskapet reguleres derfor ikke av denne forskriften.</article></article><article class="marginIdArticle" id="kapittel-1-punkt-4"><span class="data-marginOriginalId">1.2.2</span><article class="legalP" id="kapittel-1-punkt-4-ledd-1">For charterflyging mellom Norge og USA gjelder bestemmelsene i <a href="forskrift/1999-02-05-195/kap6">kapittel 6</a>.</article></article><article class="marginIdArticle" id="kapittel-1-punkt-5"><span class="data-marginOriginalId">1.2.3</span><span class="miscHeadline"><i>Den multilaterale overenskomst</i></span></article><article class="marginIdArticle" id="kapittel-1-punkt-6"><span class="data-marginOriginalId">1.2.3.1</span><article class="legalP" id="kapittel-1-punkt-6-ledd-1">Selskaper med lisens i stater som har tiltrådt den multilaterale overenskomst om kommersielle rettigheter for ikke-regelbundet lufttrafikk i Europa, Paris, 30. april 1956, kan utføre flyginger i overensstemmelse med det som er anført i overenskomsten, under forutsetning av at vedkommende stat gir tilsvarende rettigheter til norske luftfartsselskaper.</article></article><article class="marginIdArticle" id="kapittel-1-punkt-7"><span class="data-marginOriginalId">1.2.3.2</span><article class="legalP" id="kapittel-1-punkt-7-ledd-1">Flyging etter overenskomstens artikkel 2, <a href="forskrift/1999-02-05-195/kap1">punkt</a> 1, kan utføres i overensstemmelse med disse bestemmelser uten forutgående søknad. Med unntak av taxiflyginger og transporter foretatt av humanitære årsaker eller i forbindelse med en nødsituasjon skal flygingen notifiseres til Luftfartsverket senest 48 timer før flygingen finner sted. Notifiseringen skal inneholde de opplysninger som kreves ved søknad i henhold til nærværende bestemmelser, jf. punkt 3.1.</article></article><article class="marginIdArticle" id="kapittel-1-punkt-8"><span class="data-marginOriginalId">1.2.3.3</span><article class="legalP" id="kapittel-1-punkt-8-ledd-1">Flyging etter overenskomstens artikkel 2, <a href="forskrift/1999-02-05-195/kap2">punkt</a> 2, kan kun utføres etter forutgående tillatelse i overensstemmelse med de søknadsfrister og vilkår som er anført i nærværende bestemmelser, jf. punkt 3.1 og <a href="forskrift/1999-02-05-195/kap4">kapittel 4</a>.</article></article><article class="marginIdArticle" id="kapittel-1-punkt-9"><span class="data-marginOriginalId">1.2.3.4</span><article class="legalP" id="kapittel-1-punkt-9-ledd-1">For flyginger som faller inn under overenskomsten gjelder også de generelle bestemmelser i <a href="forskrift/1999-02-05-195/kap2">kapitlene 2</a> og 7-9 så langt de passer.</article></article><article class="changesToParent">Endret ved <a href="forskrift/2017-11-07-1730">forskrift 7 nov 2017 nr. 1730</a>.</article></section><section class="section" data-name="kap2" id="kapittel-2" data-lovdata-URL="SF/forskrift/1999-02-05-195/KAPITTEL_2"><h2>2. Generelt</h2><article class="marginIdArticle" id="kapittel-2-punkt-1"><span class="data-marginOriginalId">2.1</span><span class="miscHeadline"><i>Tillatelser</i></span></article><article class="marginIdArticle" id="kapittel-2-punkt-2"><span class="data-marginOriginalId">2.1.1</span><article class="legalP" id="kapittel-2-punkt-2-ledd-1">Charter- og taxiflyging kan kun utføres av et luftfartsselskap som er autorisert for slik virksomhet av sitt hjemlands luftfartsmyndigheter.</article><article class="legalP" id="kapittel-2-punkt-2-ledd-2">Selskapet skal på anmodning fremlegge dokumentasjon som viser at selskapet innehar slik autorisasjon og at selskapet er kompetent til å utøve internasjonal, ervervsmessig lufttransport i overensstemmelse med regler og bestemmelser fastsatt av luftfartsselskapets hjemland, og med standarder og praksis anbefalt av ICAO i Annex 6, del I (Declaration of Competency).</article></article><article class="marginIdArticle" id="kapittel-2-punkt-3"><span class="data-marginOriginalId">2.1.2</span><article class="legalP" id="kapittel-2-punkt-3-ledd-1">Charter- og taxiflyging kan kun utføres etter særskilt tillatelse fra Luftfartsverket, med mindre annet fremgår av disse bestemmelser.</article><article class="legalP" id="kapittel-2-punkt-3-ledd-2">Når tillatelse til å utføre flyging meddeles uten at særlige vilkår er angitt, forutsettes det at flygingen utføres i samsvar med det som fremgår av søknaden og av disse bestemmelser. Disse forutsetninger er følgelig vilkår for at flygingen lovlig kan utføres, jf. <a href="lov/1993-06-11-101/§8-8">luftfartsloven § 8-8</a>.</article></article><article class="marginIdArticle" id="kapittel-2-punkt-4"><span class="data-marginOriginalId">2.1.3</span><article class="legalP" id="kapittel-2-punkt-4-ledd-1">Charterflyginger til/fra Norge skal oppfylle følgende krav:<ol class="defaultList" type="a"><li data-name="a." value="1"><article class="listArticle" id="kapittel-2-punkt-4-ledd-1-punkt-1"><article class="legalP" id="kapittel-2-punkt-4-ledd-1-punkt-1-ledd-1">Hele luftfartøyets utnyttede kapasitet skal være innleiet av en eller flere chartrere.</article></article></li><li data-name="b." value="2"><article class="listArticle" id="kapittel-2-punkt-4-ledd-1-punkt-2"><article class="legalP" id="kapittel-2-punkt-4-ledd-1-punkt-2-ledd-1">Bestemmelsesstedet for flygingen skal være bestemt av chartreren/chartrerne.</article></article></li><li data-name="c." value="3"><article class="listArticle" id="kapittel-2-punkt-4-ledd-1-punkt-3"><article class="legalP" id="kapittel-2-punkt-4-ledd-1-punkt-3-ledd-1">Billetter må ikke tilbys offentligheten direkte fra luftfartsselskapet eller dennes agenter.</article></article></li></ol></article></article><article class="marginIdArticle" id="kapittel-2-punkt-5"><span class="data-marginOriginalId">2.1.4</span><article class="legalP" id="kapittel-2-punkt-5-ledd-1">For å få tillatelse til å utføre charterflyging mellom Norge og et annet land må luftfartsselskapet være lisensiert av<ol class="defaultList" type="a"><li data-name="a." value="1"><article class="listArticle" id="kapittel-2-punkt-5-ledd-1-punkt-1"><article class="legalP" id="kapittel-2-punkt-5-ledd-1-punkt-1-ledd-1">norske luftfartsmyndigheter, eller</article></article></li><li data-name="b." value="2"><article class="listArticle" id="kapittel-2-punkt-5-ledd-1-punkt-2"><article class="legalP" id="kapittel-2-punkt-5-ledd-1-punkt-2-ledd-1">luftfartsmyndigheten i et annet EØS-land, eller</article></article></li><li data-name="c." value="3"><article class="listArticle" id="kapittel-2-punkt-5-ledd-1-punkt-3"><article class="legalP" id="kapittel-2-punkt-5-ledd-1-punkt-3-ledd-1">luftfartsmyndigheten i det landet flygingen skal gå til eller fra.</article></article></li></ol></article></article><article class="marginIdArticle" id="kapittel-2-punkt-6"><span class="data-marginOriginalId">2.1.4.1</span><article class="legalP" id="kapittel-2-punkt-6-ledd-1">Luftfartsverket kan allikevel i særskilte tilfeller meddele selskaper lisensiert i et tredje land tillatelse til å utføre charterflyging med passasjerer mellom Norge og et annet land.</article></article><article class="marginIdArticle" id="kapittel-2-punkt-7"><span class="data-marginOriginalId">2.1.5</span><article class="legalP" id="kapittel-2-punkt-7-ledd-1">For tillatelse til å utføre charterflyging med frakt gjelder betingelsene i <a href="forskrift/1999-02-05-195/kap2">kapittel 2</a> og <a href="forskrift/1999-02-05-195/kap4">4</a> i disse bestemmelser.</article></article><article class="marginIdArticle" id="kapittel-2-punkt-8"><span class="data-marginOriginalId">2.1.6</span><article class="legalP" id="kapittel-2-punkt-8-ledd-1">Tillatelse til flyging til eller fra norsk territorium kan nektes, og en allerede gitt tillatelse kan trekkes tilbake, hvis forfalte luftfartsavgifter i Norge etter luftfartslovens kapittel 7 ikke er betalt.</article></article><article class="marginIdArticle" id="kapittel-2-punkt-9"><span class="data-marginOriginalId">2.1.7</span><article class="legalP" id="kapittel-2-punkt-9-ledd-1">Bruk av visse luftfartøy eller visse flytyper kan forbys eller undergis restriksjoner i overensstemmelse med eksisterende bestemmelser.</article></article><article class="marginIdArticle" id="kapittel-2-punkt-10"><span class="data-marginOriginalId">2.1.8</span><article class="legalP" id="kapittel-2-punkt-10-ledd-1">En tillatelse kan ikke overdras. Charter- og taxiflyging kan kun utføres med vedkommende luftfartsselskaps egne luftfartøyer, med mindre annet er godkjent av Luftfartsverket. Charter- og taxiflyginger på wet-lease-basis kan kun utføres etter godkjennelse fra Luftfartsverket.</article></article><article class="marginIdArticle" id="kapittel-2-punkt-11"><span class="data-marginOriginalId">2.1.9</span><article class="legalP" id="kapittel-2-punkt-11-ledd-1">Søknad og dokumentasjon skal forelegges på et av de skandinaviske språk eller på engelsk.</article></article><article class="marginIdArticle" id="kapittel-2-punkt-12"><span class="data-marginOriginalId">2.2</span><span class="miscHeadline"><i>Eventuelle restriksjoner for utenlandske luftfartsselskaper</i></span><article class="legalP" id="kapittel-2-punkt-12-ledd-1">I særskilte tilfeller kan Luftfartsverket begrense et utenlandsk luftfartsselskaps adgang til å utføre flyginger som omfattes av disse bestemmelser. (F.eks. på grunn av manglende resiprositet, uakseptable virkninger for rutetrafikken, sikkerhetshensyn eller internasjonale forhold.)</article></article><article class="marginIdArticle" id="kapittel-2-punkt-13"><span class="data-marginOriginalId">2.3</span><span class="miscHeadline"><i>Statistikk</i></span><article class="legalP" id="kapittel-2-punkt-13-ledd-1">Luftfartsselskapet plikter å innsende til Luftfartsverket de statistiske data og informasjon om flyginger som måtte bli utbedt.</article></article><article class="marginIdArticle" id="kapittel-2-punkt-14"><span class="data-marginOriginalId">2.4</span><span class="miscHeadline"><i>Forsikring</i></span></article><article class="marginIdArticle" id="kapittel-2-punkt-15"><span class="data-marginOriginalId">2.4.1</span><article class="legalP" id="kapittel-2-punkt-15-ledd-1">For luftfartøyer som brukes til charter- og taxiflyging, skal det være tegnet forsikring eller annen betryggende sikkerhet til dekning av ansvar for skade på passasjerer og reisegods eller frakt (befordringsansvaret) samt på personer og ting utenfor luftfartøyet (tredjemannsansvaret).</article></article><article class="marginIdArticle" id="kapittel-2-punkt-16"><span class="data-marginOriginalId">2.4.2</span><article class="legalP" id="kapittel-2-punkt-16-ledd-1">Passasjer- og reisegodsforsikringen skal dekke minst de beløp som er fastsatt i <a href="lov/1993-06-11-101/kapx">luftfartslovens kap. X</a>. For EØS- luftfartsselskaper vises det til rådsforordning <a href="eu/31997r2027">(EF) nr. 2027/97</a> om luftfartsselskapers erstatningsansvar ved ulykker, jf. <a href="lov/1993-06-11-101/§10-17a">luftfartsloven § 10-17a</a>.</article></article><article class="marginIdArticle" id="kapittel-2-punkt-17"><span class="data-marginOriginalId">2.4.3</span><article class="legalP" id="kapittel-2-punkt-17-ledd-1">Tredjemannsforsikringen skal være tegnet for minst de minimumsbeløp som fremgår av forskrift om minstestørrelsen på forsikringssummene i forbindelse med forsikringsplikten vedrørende tredjemannsansvaret, fastsatt av Samferdselsdepartementet med virkning fra 1. september 1973: <table><thead><tr><th data-text-align="left" data-vertical-align="top">Luftfartøyets maksimale startmasse</th><th data-text-align="left" data-vertical-align="top">Sum personskade</th><th data-text-align="left" data-vertical-align="top">Sum tingsskade</th></tr><tr><th data-text-align="left" data-vertical-align="top">(Kg)</th><th data-text-align="left" data-vertical-align="top">(Kroner)</th><th data-text-align="left" data-vertical-align="top">(Kroner)</th></tr></thead><tbody><tr><td data-text-align="left" data-vertical-align="top">   &#xa0;0 &#xa0;–  &#xa0;2.000</td><td data-text-align="left" data-vertical-align="top"> 2.000.000</td><td data-text-align="left" data-vertical-align="top"> &#xa0;200.000</td></tr><tr><td data-text-align="left" data-vertical-align="top">  2.100 &#xa0;–  &#xa0;5.700</td><td data-text-align="left" data-vertical-align="top"> 7.000.000</td><td data-text-align="left" data-vertical-align="top"> &#xa0;500.000</td></tr><tr><td data-text-align="left" data-vertical-align="top">  5.701 &#xa0;–  &#xa0;30.000</td><td data-text-align="left" data-vertical-align="top">10.000.000</td><td data-text-align="left" data-vertical-align="top"> 1.000.000</td></tr><tr><td data-text-align="left" data-vertical-align="top"> 30.001 – 170.000</td><td data-text-align="left" data-vertical-align="top">20.000.000</td><td data-text-align="left" data-vertical-align="top"> 3.000.000</td></tr><tr><td data-text-align="left" data-vertical-align="top">170.001 – 350.000</td><td data-text-align="left" data-vertical-align="top">30.000.000</td><td data-text-align="left" data-vertical-align="top"> 5.000.000</td></tr><tr><td data-text-align="left" data-vertical-align="top">350.001 –</td><td data-text-align="left" data-vertical-align="top">50.000.000</td><td data-text-align="left" data-vertical-align="top">10.000.000</td></tr></tbody></table></article></article><article class="changesToParent">Endret ved <a href="forskrift/2018-11-21-1732">forskrift 21 nov 2018 nr. 1732</a>.</article></section><section class="section" data-name="kap3" id="kapittel-3" data-lovdata-URL="SF/forskrift/1999-02-05-195/KAPITTEL_3"><h2>3. Charterflyging med passasjerer</h2><article class="legalP" id="kapittel-3-ledd-1">For charterflyging mellom Norge og USA: se <a href="forskrift/1999-02-05-195/kap6">kapittel 6</a>.</article><article class="marginIdArticle" id="kapittel-3-punkt-1"><span class="data-marginOriginalId">3.1</span><span class="miscHeadline"><i>Generelt – prosedyre og søknadsfrister</i></span></article><article class="marginIdArticle" id="kapittel-3-punkt-2"><span class="data-marginOriginalId">3.1.1</span><article class="legalP" id="kapittel-3-punkt-2-ledd-1">Søknad om tillatelse til å utføre charterflyging til eller fra Norge skal sendes Luftfartsverket.<p>Postadresse: Postboks 8124 Dep, 0032 Oslo.</p></article></article><article class="marginIdArticle" id="kapittel-3-punkt-3"><span class="data-marginOriginalId">3.1.2</span><article class="legalP" id="kapittel-3-punkt-3-ledd-1">Søknaden skal inneholde følgende opplysninger:<ol class="defaultList" type="a"><li data-name="a." value="1"><article class="listArticle" id="kapittel-3-punkt-3-ledd-1-punkt-1"><article class="legalP" id="kapittel-3-punkt-3-ledd-1-punkt-1-ledd-1">Luftfartsselskapets navn, adresse, telefonnummer, telex- og/eller telefaxnummer, og eventuell AFTN-adresse.</article></article></li><li data-name="b." value="2"><article class="listArticle" id="kapittel-3-punkt-3-ledd-1-punkt-2"><article class="legalP" id="kapittel-3-punkt-3-ledd-1-punkt-2-ledd-1">Luftfartøyets type og registreringsbetegnelse.</article></article></li><li data-name="c." value="3"><article class="listArticle" id="kapittel-3-punkt-3-ledd-1-punkt-3"><article class="legalP" id="kapittel-3-punkt-3-ledd-1-punkt-3-ledd-1">Informasjon om forsikringsforhold, jf. punkt 2.4.</article></article></li><li data-name="d." value="4"><article class="listArticle" id="kapittel-3-punkt-3-ledd-1-punkt-4"><article class="legalP" id="kapittel-3-punkt-3-ledd-1-punkt-4-ledd-1">Dato, ruteplan og rutenummer.</article></article></li><li data-name="e." value="5"><article class="listArticle" id="kapittel-3-punkt-3-ledd-1-punkt-5"><article class="legalP" id="kapittel-3-punkt-3-ledd-1-punkt-5-ledd-1">Charterkategori.</article></article></li><li data-name="f." value="6"><article class="listArticle" id="kapittel-3-punkt-3-ledd-1-punkt-6"><article class="legalP" id="kapittel-3-punkt-3-ledd-1-punkt-6-ledd-1">Chartrerens/chartrernes navn og adresse(r).</article></article></li></ol></article></article><article class="marginIdArticle" id="kapittel-3-punkt-4"><span class="data-marginOriginalId">3.1.3</span><article class="legalP" id="kapittel-3-punkt-4-ledd-1">Luftfartsverket kan kreve ytterligere informasjon og dokumentasjon.</article></article><article class="marginIdArticle" id="kapittel-3-punkt-5"><span class="data-marginOriginalId">3.1.4</span><article class="legalP" id="kapittel-3-punkt-5-ledd-1">For seriemessig flyging (mer enn 4 flyginger innenfor 2 måneder til samme reisemål) skal søknaden være mottatt av Luftfartsverket senest 30 dager før første flyavgang.</article></article><article class="marginIdArticle" id="kapittel-3-punkt-6"><span class="data-marginOriginalId">3.1.4.1</span><article class="legalP" id="kapittel-3-punkt-6-ledd-1">For andre charterflyginger skal søknaden være mottatt av Luftfartsverket senest 48 timer forut for flyavgang. I denne tidsfristen medregnes ikke lørdager, søndager eller norske helligdager.</article></article><article class="marginIdArticle" id="kapittel-3-punkt-7"><span class="data-marginOriginalId">3.2</span><span class="miscHeadline"><i>Selskapsreiseflyging</i></span></article><article class="marginIdArticle" id="kapittel-3-punkt-8"><span class="data-marginOriginalId">3.2.1</span><span class="miscHeadline"><i>Definisjon</i></span><article class="legalP" id="kapittel-3-punkt-8-ledd-1">Hele luftfartøyets utnyttede kapasitet er innleiet av en eller flere reisearrangører til befordring av passasjerer som deltar i et på forhånd fastlagt selskapsreisearrangement.</article></article><article class="marginIdArticle" id="kapittel-3-punkt-9"><span class="data-marginOriginalId">3.2.2</span><span class="miscHeadline"><i>Søknad</i></span><article class="legalP" id="kapittel-3-punkt-9-ledd-1">Søknaden skal inneholde opplysninger som dokumenterer flygingens karakter av selskapsreiseflyging.</article></article><article class="marginIdArticle" id="kapittel-3-punkt-10"><span class="data-marginOriginalId">3.2.3</span><span class="miscHeadline"><i>Vilkår</i></span></article><article class="marginIdArticle" id="kapittel-3-punkt-11"><span class="data-marginOriginalId">3.2.3.1</span><article class="legalP" id="kapittel-3-punkt-11-ledd-1">En selskapsreiseflyging skal oppfylle følgende betingelser:<ol class="defaultList" type="a"><li data-name="a." value="1"><article class="listArticle" id="kapittel-3-punkt-11-ledd-1-punkt-1"><article class="legalP" id="kapittel-3-punkt-11-ledd-1-punkt-1-ledd-1">Reisearrangementet skal omfatte transport til og fra bestemmelsesstedet og skal minst omfatte enten to netter i tillegg til reisetiden, eller natten mellom lørdag og søndag.</article></article></li><li data-name="b." value="2"><article class="listArticle" id="kapittel-3-punkt-11-ledd-1-punkt-2"><article class="legalP" id="kapittel-3-punkt-11-ledd-1-punkt-2-ledd-1">Transport med fly kreves kun i én retning.</article></article></li><li data-name="c." value="3"><article class="listArticle" id="kapittel-3-punkt-11-ledd-1-punkt-3"><article class="legalP" id="kapittel-3-punkt-11-ledd-1-punkt-3-ledd-1">Innkvartering skal være inkludert i hele den periode som inngår i reisearrangementet.</article></article></li><li data-name="d." value="4"><article class="listArticle" id="kapittel-3-punkt-11-ledd-1-punkt-4"><article class="legalP" id="kapittel-3-punkt-11-ledd-1-punkt-4-ledd-1">Deltagerne i selskapsreisen skal betale for hele reisearrangementet. Tilbakebetaling for eventuelle deler av arrangementet som deltagerne frivillig ikke har benyttet, kan ikke finne sted.</article></article></li></ol></article></article><article class="marginIdArticle" id="kapittel-3-punkt-12"><span class="data-marginOriginalId">3.2.3.2</span><article class="legalP" id="kapittel-3-punkt-12-ledd-1">Reisearrangementet kan forlenges etter avtale mellom en deltager i arrangementet og reisearrangøren.</article></article><article class="marginIdArticle" id="kapittel-3-punkt-13"><span class="data-marginOriginalId">3.2.3.3</span><article class="legalP" id="kapittel-3-punkt-13-ledd-1">Søkeren skal oppbevare og på forespørsel innsende til Luftfartsverket en liste over passasjerene.</article></article><article class="marginIdArticle" id="kapittel-3-punkt-14"><span class="data-marginOriginalId">3.2.3.4</span><article class="legalP" id="kapittel-3-punkt-14-ledd-1">Et luftfartsselskap som ifølge charterkontrakten skal besørge hjemreise med charterfly, er forpliktet til å besørge hjemtransport av angjeldende passasjerer, uansett brudd på charterkontrakten fra chartrerens side. Hjemtransporten skal skje til den opprinnelig avtalte lufthavn.</article></article><article class="marginIdArticle" id="kapittel-3-punkt-15"><span class="data-marginOriginalId">3.2.4</span><span class="miscHeadline"><i>Seat only</i></span><article class="legalP" id="kapittel-3-punkt-15-ledd-1">Med «seat only» menes transport på selskapsreiseflyginger av passasjerer som har en avtale med en chartrer om kun transport. Slik transport kan finne sted på følgende betingelser:<ol class="defaultList" type="a"><li data-name="a." value="1"><article class="listArticle" id="kapittel-3-punkt-15-ledd-1-punkt-1"><article class="legalP" id="kapittel-3-punkt-15-ledd-1-punkt-1-ledd-1">Sammenlagt kan høyst 30% av luftfartøyets totale setekapasitet utnyttes for chartrerens «seat only»-passasjerer. Denne andel kan ikke akkumuleres.</article></article></li><li data-name="b." value="2"><article class="listArticle" id="kapittel-3-punkt-15-ledd-1-punkt-2"><article class="legalP" id="kapittel-3-punkt-15-ledd-1-punkt-2-ledd-1">Befordring av «seat only»-passasjerer kan foretas både på utreise og på hjemreise i forbindelse med en selskapsreiseflyging og uten tur-returkrav.</article></article></li><li data-name="c." value="3"><article class="listArticle" id="kapittel-3-punkt-15-ledd-1-punkt-3"><article class="legalP" id="kapittel-3-punkt-15-ledd-1-punkt-3-ledd-1">Luftfartsverket kan kreve ytterligere opplysninger om fartsselskapets «seat only»-operasjoner.</article></article></li><li data-name="d." value="4"><article class="listArticle" id="kapittel-3-punkt-15-ledd-1-punkt-4"><article class="legalP" id="kapittel-3-punkt-15-ledd-1-punkt-4-ledd-1">Betingelsene i punkt 3.2.3.4 om luftfartsselskapets ansvar for returtransport gjelder også «seat only»-passasjerer når de har kjøpt et arrangement som omfatter tur-retur.</article></article></li></ol></article></article><article class="marginIdArticle" id="kapittel-3-punkt-16"><span class="data-marginOriginalId">3.3</span><span class="miscHeadline"><i>Flyging til eget bruk</i></span></article><article class="marginIdArticle" id="kapittel-3-punkt-17"><span class="data-marginOriginalId">3.3.1</span><span class="miscHeadline"><i>Definisjon</i></span><article class="legalP" id="kapittel-3-punkt-17-ledd-1">Hele luftfartøyets utnyttede kapasitet er innleiet av én chartrer (en enkeltperson, et firma, en forening eller en institusjon). Bestemmelsesstedet er bestemt av chartreren, som også bærer samtlige utgifter i forbindelse med flygingen.</article></article><article class="marginIdArticle" id="kapittel-3-punkt-18"><span class="data-marginOriginalId">3.3.2</span><span class="miscHeadline"><i>Søknad</i></span><article class="legalP" id="kapittel-3-punkt-18-ledd-1">Søknaden skal inneholde opplysninger som dokumenterer flygingens karakter av flyging til eget bruk.</article></article><article class="marginIdArticle" id="kapittel-3-punkt-19"><span class="data-marginOriginalId">3.3.3</span><span class="miscHeadline"><i>Vilkår</i></span></article><article class="marginIdArticle" id="kapittel-3-punkt-20"><span class="data-marginOriginalId">3.3.3.1</span><article class="legalP" id="kapittel-3-punkt-20-ledd-1">Passasjerene skal ikke, hverken direkte eller indirekte, yte noen refusjon til chartreren for utgifter nevnt i punkt 3.3.1.</article></article><article class="marginIdArticle" id="kapittel-3-punkt-21"><span class="data-marginOriginalId">3.3.3.2</span><article class="legalP" id="kapittel-3-punkt-21-ledd-1">Flygingen må ikke, gjennom annonsering eller på annen måte, tilbys offentligheten.</article></article><article class="marginIdArticle" id="kapittel-3-punkt-22"><span class="data-marginOriginalId">3.4</span><span class="miscHeadline"><i>Flyging i forbindelse med spesielle begivenheter</i></span></article><article class="marginIdArticle" id="kapittel-3-punkt-23"><span class="data-marginOriginalId">3.4.1</span><span class="miscHeadline"><i>Definisjon</i></span><article class="legalP" id="kapittel-3-punkt-23-ledd-1">Hele luftfartøyets utnyttede kapasitet er innleiet av en eller flere chartrere for befordring av passasjerer som alle skal overvære eller delta i en messe, en konferanse, en sportsbegivenhet, eller en begivenhet av religiøs, kulturell, sosial eller annen lignende karakter.</article></article><article class="marginIdArticle" id="kapittel-3-punkt-24"><span class="data-marginOriginalId">3.4.2</span><span class="miscHeadline"><i>Søknad</i></span><article class="legalP" id="kapittel-3-punkt-24-ledd-1">Søknaden skal inneholde informasjon om hva slags begivenhet det dreier seg om, dato for begivenheten og arrangementer som inngår i reisearrangementet.</article></article><article class="marginIdArticle" id="kapittel-3-punkt-25"><span class="data-marginOriginalId">3.4.3</span><span class="miscHeadline"><i>Vilkår</i></span></article><article class="marginIdArticle" id="kapittel-3-punkt-26"><span class="data-marginOriginalId">3.4.3.1</span><article class="legalP" id="kapittel-3-punkt-26-ledd-1">Hver deltager skal betale for sin del av hele det på forhånd fastlagte arrangement, som minst skal omfatte flytransport til og fra bestemmelsesstedet og transport mellom flyplassen og stedet hvor begivenheten finner sted.</article></article><article class="marginIdArticle" id="kapittel-3-punkt-27"><span class="data-marginOriginalId">3.4.3.2</span><article class="legalP" id="kapittel-3-punkt-27-ledd-1">Ut- og hjemreise skal foregå i fellesskap for samtlige reisedeltagere.</article></article><article class="marginIdArticle" id="kapittel-3-punkt-28"><span class="data-marginOriginalId">3.5</span><span class="miscHeadline"><i>Foreningsflyging</i></span></article><article class="marginIdArticle" id="kapittel-3-punkt-29"><span class="data-marginOriginalId">3.5.1</span><span class="miscHeadline"><i>Definisjon</i></span><article class="legalP" id="kapittel-3-punkt-29-ledd-1">Hele luftfartøyets utnyttede kapasitet er innleiet for befordring utelukkende av medlemmer av en permanent forening samt personer som tilhører deres familie. Foreningen har et annet hovedformål enn å arrangere reiser.</article></article><article class="marginIdArticle" id="kapittel-3-punkt-30"><span class="data-marginOriginalId">3.5.2</span><span class="miscHeadline"><i>Søknad</i></span><article class="legalP" id="kapittel-3-punkt-30-ledd-1">Søknaden skal inneholde informasjon om navn på den foreningen som arrangerer flygingen samt opplysninger som dokumenterer flygingens karakter av foreningsflyging.</article></article><article class="marginIdArticle" id="kapittel-3-punkt-31"><span class="data-marginOriginalId">3.5.3</span><span class="miscHeadline"><i>Vilkår</i></span><article class="legalP" id="kapittel-3-punkt-31-ledd-1">Flygingen må ikke, gjennom annonsering eller på annen måte, tilbys offentligheten.</article></article><article class="marginIdArticle" id="kapittel-3-punkt-32"><span class="data-marginOriginalId">3.6</span><span class="miscHeadline"><i>Studentflyging</i></span></article><article class="marginIdArticle" id="kapittel-3-punkt-33"><span class="data-marginOriginalId">3.6.1</span><span class="miscHeadline"><i>Definisjon</i></span><article class="legalP" id="kapittel-3-punkt-33-ledd-1">Hele luftfartøyets utnyttede kapasitet er innleiet for befordring av en eller flere grupper av studenter eller skoleelever, og/eller deres lærere eller ledere, samt medlemmer av deres familie.</article></article><article class="marginIdArticle" id="kapittel-3-punkt-34"><span class="data-marginOriginalId">3.6.2</span><span class="miscHeadline"><i>Søknad</i></span><article class="legalP" id="kapittel-3-punkt-34-ledd-1">Søknaden skal inneholde opplysninger som dokumenterer flygingens karakter av studentflyging.</article></article><article class="marginIdArticle" id="kapittel-3-punkt-35"><span class="data-marginOriginalId">3.6.3</span><span class="miscHeadline"><i>Vilkår</i></span><article class="legalP" id="kapittel-3-punkt-35-ledd-1">Chartreren skal være en skole, en studentorganisasjon e.l.</article></article></section><section class="section" data-name="kap4" id="kapittel-4" data-lovdata-URL="SF/forskrift/1999-02-05-195/KAPITTEL_4"><h2>4. Charterflyging med frakt</h2><article class="legalP" id="kapittel-4-ledd-1">For charterflyging mellom Norge og USA: se <a href="forskrift/1999-02-05-195/kap6">kapittel 6</a>.</article><article class="marginIdArticle" id="kapittel-4-punkt-1"><span class="data-marginOriginalId">4.1</span><article class="legalP" id="kapittel-4-punkt-1-ledd-1">For charterflyging med frakt, inklusive frakt i forbindelse med passasjercharter, skal søknad sendes Luftfartsverket. Frakt kan medtas på godkjente passasjerflyginger uten ytterligere søknad.</article></article><article class="marginIdArticle" id="kapittel-4-punkt-2"><span class="data-marginOriginalId">4.2</span><article class="legalP" id="kapittel-4-punkt-2-ledd-1">Søknaden skal inneholde følgende opplysninger:<ol class="defaultList" type="a"><li data-name="a." value="1"><article class="listArticle" id="kapittel-4-punkt-2-ledd-1-punkt-1"><article class="legalP" id="kapittel-4-punkt-2-ledd-1-punkt-1-ledd-1">Luftfartsselskapets navn, adresse, telefonnummer, telex- og/eller telefaxnummer, og eventuell AFTN-adresse.</article></article></li><li data-name="b." value="2"><article class="listArticle" id="kapittel-4-punkt-2-ledd-1-punkt-2"><article class="legalP" id="kapittel-4-punkt-2-ledd-1-punkt-2-ledd-1">Luftfartøyets type og registreringsbetegnelse.</article></article></li><li data-name="c." value="3"><article class="listArticle" id="kapittel-4-punkt-2-ledd-1-punkt-3"><article class="legalP" id="kapittel-4-punkt-2-ledd-1-punkt-3-ledd-1">Informasjon om forsikringsforhold, jf. punkt 2.4.</article></article></li><li data-name="d." value="4"><article class="listArticle" id="kapittel-4-punkt-2-ledd-1-punkt-4"><article class="legalP" id="kapittel-4-punkt-2-ledd-1-punkt-4-ledd-1">Dato, ruteplan og rutenummer.</article></article></li></ol></article></article><article class="marginIdArticle" id="kapittel-4-punkt-3"><span class="data-marginOriginalId">4.3</span><article class="legalP" id="kapittel-4-punkt-3-ledd-1">Luftfartsverket kan kreve ytterligere informasjon og dokumentasjon.</article></article><article class="marginIdArticle" id="kapittel-4-punkt-4"><span class="data-marginOriginalId">4.4</span><article class="legalP" id="kapittel-4-punkt-4-ledd-1">Søknaden skal foreligge i Luftfartsverket senest 48 timer før flygingen skal utføres. I denne tidsfrist medregnes ikke lørdager, søndager og norske helligdager.</article></article><article class="marginIdArticle" id="kapittel-4-punkt-5"><span class="data-marginOriginalId">4.5</span><article class="legalP" id="kapittel-4-punkt-5-ledd-1">For seriemessig fraktcharter (mer enn 4 flyginger innenfor 2 måneder til samme reisemål) skal søknaden være mottatt av Luftfartsverket senest 14 dager før første avgang.</article></article></section><section class="section" data-name="kap5" id="kapittel-5" data-lovdata-URL="SF/forskrift/1999-02-05-195/KAPITTEL_5"><h2>5. Taxiflyging</h2><article class="marginIdArticle" id="kapittel-5-punkt-1"><span class="data-marginOriginalId">5.1</span><article class="legalP" id="kapittel-5-punkt-1-ledd-1">Taxiflyging for befordring av passasjerer kan utføres på betingelse av at bestemmelsesstedet er valgt av den eller de som har bestilt transporten, og at ingen del av luftfartøyets kapasitet videreselges til offentligheten.</article></article><article class="marginIdArticle" id="kapittel-5-punkt-2"><span class="data-marginOriginalId">5.2</span><article class="legalP" id="kapittel-5-punkt-2-ledd-1">For taxiflyging med frakt gjelder ingen særskilte vilkår.</article></article><article class="marginIdArticle" id="kapittel-5-punkt-3"><span class="data-marginOriginalId">5.3</span><article class="legalP" id="kapittel-5-punkt-3-ledd-1">Taxiflyging kan utføres uten søknad eller notifisering til Luftfartsverket.</article></article></section><section class="section" data-name="kap6" id="kapittel-6" data-lovdata-URL="SF/forskrift/1999-02-05-195/KAPITTEL_6"><h2>6. Charterflyging mellom Norge og USA</h2><article class="marginIdArticle" id="kapittel-6-punkt-1"><span class="data-marginOriginalId">6.1</span><article class="legalP" id="kapittel-6-punkt-1-ledd-1">Luftfartsselskaper som er utpekt (designert) til å utføre charterflyging mellom Norge og USA i henhold til gjeldende luftfartsavtale mellom de to land, kan uten å innhente forhåndstillatelse utføre charterflyging i overensstemmelse med avtalen. Derimot skal flygingen notifiseres til Luftfartsverket før den utføres.</article></article><article class="marginIdArticle" id="kapittel-6-punkt-2"><span class="data-marginOriginalId">6.2</span><article class="legalP" id="kapittel-6-punkt-2-ledd-1">Notifiseringen skal inneholde følgende opplysninger:<ol class="defaultList" type="a"><li data-name="a." value="1"><article class="listArticle" id="kapittel-6-punkt-2-ledd-1-punkt-1"><article class="legalP" id="kapittel-6-punkt-2-ledd-1-punkt-1-ledd-1">Luftfartsselskapets navn, adresse, telefonnummer, telex- og/eller telefaxnummer, og eventuell AFTN-adresse.</article></article></li><li data-name="b." value="2"><article class="listArticle" id="kapittel-6-punkt-2-ledd-1-punkt-2"><article class="legalP" id="kapittel-6-punkt-2-ledd-1-punkt-2-ledd-1">Luftfartøyets type og registreringsbetegnelse.</article></article></li><li data-name="c." value="3"><article class="listArticle" id="kapittel-6-punkt-2-ledd-1-punkt-3"><article class="legalP" id="kapittel-6-punkt-2-ledd-1-punkt-3-ledd-1">Chartrerens/chartrernes navn og adresse(r).</article></article></li><li data-name="d." value="4"><article class="listArticle" id="kapittel-6-punkt-2-ledd-1-punkt-4"><article class="legalP" id="kapittel-6-punkt-2-ledd-1-punkt-4-ledd-1">Dato, ruteplan og rutenummer.</article></article></li><li data-name="e." value="5"><article class="listArticle" id="kapittel-6-punkt-2-ledd-1-punkt-5"><article class="legalP" id="kapittel-6-punkt-2-ledd-1-punkt-5-ledd-1">Flygingens art (passasjer- og/eller fraktcharter).</article></article></li><li data-name="f." value="6"><article class="listArticle" id="kapittel-6-punkt-2-ledd-1-punkt-6"><article class="legalP" id="kapittel-6-punkt-2-ledd-1-punkt-6-ledd-1">Informasjon om forsikringsforhold, jf. punkt 2.4.</article></article></li></ol></article></article><article class="marginIdArticle" id="kapittel-6-punkt-3"><span class="data-marginOriginalId">6.3</span><article class="legalP" id="kapittel-6-punkt-3-ledd-1">Luftfartsverket kan kreve ytterligere informasjon og dokumentasjon.</article></article><article class="marginIdArticle" id="kapittel-6-punkt-4"><span class="data-marginOriginalId">6.4</span><article class="legalP" id="kapittel-6-punkt-4-ledd-1">Passasjerer og frakt kan transporteres i samme fly og med forskjellige chartrere.</article></article><article class="marginIdArticle" id="kapittel-6-punkt-5"><span class="data-marginOriginalId">6.5</span><article class="legalP" id="kapittel-6-punkt-5-ledd-1">Anmodning om designering av luftfartsselskaper med lisens utstedt i Norge skal sendes Luftfartsverket.</article></article><article class="marginIdArticle" id="kapittel-6-punkt-6"><span class="data-marginOriginalId">6.6</span><article class="legalP" id="kapittel-6-punkt-6-ledd-1">Luftfartsverket kan i særskilte tilfeller meddele ikke-designerte selskaper tillatelse til charterflyginger. Søknad om slike flyginger skal inneholde de opplysninger som er angitt i punkt 6.2.</article></article><article class="marginIdArticle" id="kapittel-6-punkt-7"><span class="data-marginOriginalId">6.7</span><article class="legalP" id="kapittel-6-punkt-7-ledd-1">De generelle regler i <a href="forskrift/1999-02-05-195/kap2">kapitlene 2</a> og 7-9 i nærværende bestemmelser gjelder så langt de passer.</article></article></section><section class="section" data-name="kap7" id="kapittel-7" data-lovdata-URL="SF/forskrift/1999-02-05-195/KAPITTEL_7"><h2>7. Overtredelse</h2><article class="marginIdArticle" id="kapittel-7-punkt-1"><span class="data-marginOriginalId">7.1</span><article class="legalP" id="kapittel-7-punkt-1-ledd-1">Overtredelse av vilkår for en tillatelse kan medføre at denne tilbakekalles.</article></article><article class="marginIdArticle" id="kapittel-7-punkt-2"><span class="data-marginOriginalId">7.2</span><article class="legalP" id="kapittel-7-punkt-2-ledd-1">Overtredelse av bestemmelser gitt i denne forskrift er straffbar etter <a href="lov/1993-06-11-101/§14-29">luftfartsloven § 14-29</a>, som lyder: «Den som overtrer forskrift gitt med hjemmel i denne lov, straffes med bøter eller med fengsel inntil 3 måneder, om ikke forholdet rammes av et annet straffebud i dette kapittel.»</article></article></section><section class="section" data-name="kap8" id="kapittel-8" data-lovdata-URL="SF/forskrift/1999-02-05-195/KAPITTEL_8"><h2>8. Dispensasjon</h2><article class="legalP" id="kapittel-8-ledd-1">Luftfartsverket kan i særlige tilfeller dispensere fra disse bestemmelser.</article></section><section class="section" data-name="kap9" id="kapittel-9" data-lovdata-URL="SF/forskrift/1999-02-05-195/KAPITTEL_9"><h2>9. Klageadgang</h2><article class="legalP" id="kapittel-9-ledd-1">Luftfartsverkets vedtak kan påklages til Samferdselsdepartementet. Erklæring om klage fremsettes for Luftfartsverket innen 3 uker etter at vedtaket er mottatt, jf. <a href="lov/1967-02-10/§28">forvaltningsloven § 28</a> flg.</article></section><section class="section" data-name="kap10" id="kapittel-10" data-lovdata-URL="SF/forskrift/1999-02-05-195/KAPITTEL_10"><h2>10. Ikrafttredelse</h2><article class="legalP" id="kapittel-10-ledd-1">Denne forskrift trer i kraft 1. mars 1999.</article></section><section class="section" data-name="kap11" id="kapittel-11" data-lovdata-URL="SF/forskrift/1999-02-05-195/KAPITTEL_11"><h2>11. Opphevelse av tidligere forskrift</h2><article class="legalP" id="kapittel-11-ledd-1">Forskrift om bestemmelser for utførelse av charter- og taxiflyging fra og til norsk område, fastsatt av Samferdselsdepartementet 1. september 1987,<sup class="footnotereference" data-footnotereferencevalue="1" data-unique-footnote-counter="1">1</sup> oppheves med virkning fra 1. mars 1999.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Ikke kunngjort i Norsk Lovtidend.</article></footer></section></main></body></html>