<!DOCTYPE html><html lang="no"><head><title>Forskrift om Politiets utlendingsinternat (Utlendingsinternatforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2009-12-23-1890</dd><dt class="dokid">DokumentID</dt><dd class="dokid">SF/forskrift/2009-12-23-1890</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="subunit">Etat</dt><dd class="subunit"><ul><li>Politiavdelingen</li></ul></dd><dt class="publishedIn">Publisert i</dt><dd class="publishedIn">I 2010 hefte 5</dd><dt class="dateInForce">I kraft fra</dt><dd class="dateInForce">2010-01-01</dd><dt class="lastChangeInForce">Ikrafttredelse av siste endring</dt><dd class="lastChangeInForce">2025-01-01</dd><dt class="lastChangedBy">Sist endret ved</dt><dd class="lastChangedBy"><a href="forskrift/2024-12-06-3028">forskrift/2024-12-06-3028</a> fra 2025-01-01</dd><dt class="changesToDocuments">Endrer</dt><dd class="changesToDocuments"><ul><li><a href="forskrift/2008-04-11-355">forskrift/2008-04-11-355</a></li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/2008-05-15-35/§107">lov/2008-05-15-35/§107</a></li><li><a href="forskrift/2009-10-09-1260">forskrift/2009-10-09-1260</a></li></ul></dd><dt class="dateOfPublication">Kunngjort</dt><dd class="dateOfPublication">2010-04-23 14:45</dd><dt class="titleShort">Korttittel</dt><dd class="titleShort">Utlendingsinternatforskriften</dd><dt class="title">Tittel</dt><dd class="title">Forskrift om Politiets utlendingsinternat (Utlendingsinternatforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Justis- og politidepartementet 23. desember 2009 med hjemmel i <a href="lov/2008-05-15-35">lov 15. mai 2008 nr. 35</a> om utlendingers adgang til riket og deres opphold her (utlendingsloven) <a href="lov/2008-05-15-35/§107">§ 107</a> siste ledd og <a href="forskrift/2009-10-09-1260">delegeringsvedtak 9. oktober 2009 nr. 1260</a>. <br /><strong>Endret</strong> ved <a href="forskrift/2010-12-20-1719">forskrifter 20 des 2010 nr. 1719</a>, <a href="forskrift/2013-06-04-580">4 juni 2013 nr. 580</a>, <a href="forskrift/2014-03-21-553">21 mars 2014 nr. 553</a>, <a href="forskrift/2018-05-09-705">9 mai 2018 nr. 705</a>, <a href="forskrift/2022-06-13-1005">13 juni 2022 nr. 1005</a> (i kraft 1 jan 2023), <a href="forskrift/2024-12-06-3028">6 des 2024 nr. 3028</a> (i kraft 1 jan 2025).</dd><dt class="refid">RefID</dt><dd class="refid">forskrift/2009-12-23-1890</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om Politiets utlendingsinternat (Utlendingsinternatforskriften)</a><ul class="tocSubUl"><li><a href="#kapittel-1" data-child-interval="§§ 1 – 2">Kapittel 1. Anvendelsesområde og definisjoner</a><ul class="tocSubUl"><li><a href="#kapittel-1-paragraf-1">§ 1. Anvendelsesområde</a></li><li><a href="#kapittel-1-paragraf-2">§ 2. Definisjoner</a></li></ul></li><li><a href="#kapittel-2" data-child-interval="§§ 3 – 5">Kapittel 2. Utlendingens rettigheter</a><ul class="tocSubUl"><li><a href="#kapittel-2-paragraf-1">§ 3. Grunnprinsipper</a></li><li><a href="#kapittel-2-paragraf-2">§ 4. Utlendingens rettigheter</a></li><li><a href="#kapittel-2-paragraf-3">§ 5. Rett til helsetjenester</a></li></ul></li><li><a href="#kapittel-3" data-child-interval="§§ 6 – 10">Kapittel 3. Kontrolltiltak, maktbruk og begrensning av rettigheter</a><ul class="tocSubUl"><li><a href="#kapittel-3-paragraf-1">§ 6. Forholdsmessighetsvurderingen</a></li><li><a href="#kapittel-3-paragraf-2">§ 7. Begrensninger i fysisk aktivitet mv.</a></li><li><a href="#kapittel-3-paragraf-3">§ 8. Undersøkelser, kontroll og visitasjon</a></li><li><a href="#kapittel-3-paragraf-4">§ 9. Maktbruk</a></li><li><a href="#kapittel-3-paragraf-5">§ 10. Utelukkelse fra fellesskap, plassering i særlig sikret avdeling og sikkerhetscelle</a></li></ul></li><li><a href="#kapittel-4" data-child-interval="§§ 11 – 13">Kapittel 4. Saksbehandlingsregler</a><ul class="tocSubUl"><li><a href="#kapittel-4-paragraf-1">§ 11. Alminnelige regler om saksbehandlingen</a></li><li><a href="#kapittel-4-paragraf-2">§ 12. Forvaltningssamarbeid</a></li><li><a href="#kapittel-4-paragraf-3">§ 13. Informasjon og underretning</a></li></ul></li><li><a href="#kapittel-5" data-child-interval="§ 14">Kapittel 5. Register</a><ul class="tocSubUl"><li><a href="#kapittel-5-paragraf-1">§ 14. Register</a></li></ul></li><li><a href="#kapittel-6" data-child-interval="§§ 15 – 17">Kapittel 6. Tilsyn</a><ul class="tocSubUl"><li><a href="#kapittel-6-paragraf-1">§ 15. Tilsyn med utlendingen</a></li><li><a href="#kapittel-6-paragraf-2">§ 16. Lokalt tilsyn</a></li><li><a href="#kapittel-6-paragraf-3">§ 17. Opphevet</a></li></ul></li><li><a href="#kapittel-7" data-child-interval="§§ 18 – 20">Kapittel 7. Øvrige bestemmelser</a><ul class="tocSubUl"><li><a href="#kapittel-7-paragraf-1">§ 18. Reportasjer og intervju</a></li><li><a href="#kapittel-7-paragraf-2">§ 18a. Besøk fra organisasjoner og organer</a></li><li><a href="#kapittel-7-paragraf-3">§ 19. Instrukser</a></li><li><a href="#kapittel-7-paragraf-4">§ 20. Ikrafttredelse</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/2009-12-23-1890" id="dokument"><h1>Forskrift om Politiets utlendingsinternat (Utlendingsinternatforskriften)</h1><section class="section" data-name="kap1" id="kapittel-1" data-lovdata-URL="SF/forskrift/2009-12-23-1890/KAPITTEL_1"><h2>Kapittel 1. Anvendelsesområde og definisjoner</h2><article class="legalArticle" data-lovdata-URL="SF/forskrift/2009-12-23-1890/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Anvendelsesområde</span></h3><article class="legalP" id="kapittel-1-paragraf-1-ledd-1">Forskriften kommer til anvendelse på utlendingsinternatets område, og gjelder for de personer som oppholder seg der.</article></article><article class="legalArticle" data-lovdata-URL="SF/forskrift/2009-12-23-1890/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-2-ledd-1">Med <i>utlendingsinternatets område</i> forstås bygninger og uteareal som disponeres av Politiets utlendingsinternat.</article><article class="legalP" id="kapittel-1-paragraf-2-ledd-2">Med <i>utlending</i> forstås i denne forskrift person som er pågrepet og internert etter <a href="lov/2008-05-15-35/§106">utlendingsloven § 106</a> første ledd, og plassert på utlendingsinternatet i medhold av <a href="lov/2008-05-15-35/§107">utlendingsloven § 107</a> første ledd.</article><article class="changesToParent">Endret ved <a href="forskrift/2018-05-09-705">forskrift 9 mai 2018 nr. 705</a> (i kraft 15 mai 2018).</article></article></section><section class="section" data-name="kap2" id="kapittel-2" data-lovdata-URL="SF/forskrift/2009-12-23-1890/KAPITTEL_2"><h2>Kapittel 2. Utlendingens rettigheter</h2><article class="legalArticle" data-lovdata-URL="SF/forskrift/2009-12-23-1890/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Grunnprinsipper</span></h3><article class="legalP" id="kapittel-2-paragraf-1-ledd-1">Utlendingen skal behandles på en human måte, som ivaretar utlendingens integritet. Dette innebærer blant annet at det skal tas særskilt hensyn til spesielle behov hos barn, barnefamilier, kvinner, menn, funksjonshemmede og ved religions- og livssynsutøvelse.</article><article class="legalP" id="kapittel-2-paragraf-1-ledd-2">Utlendingen har rett til privatliv. Denne rettigheten skal respekteres så langt det er praktisk mulig og ikke annet følger av <a href="lov/2008-05-15-35/§107">utlendingsloven § 107</a>.</article><article class="legalP" id="kapittel-2-paragraf-1-ledd-3">Det skal særskilt legges til rette for utlendinger som oppholder seg på internatet over lengre tid. Skadelige virkninger av oppholdet skal så vidt mulig forebygges.</article><article class="legalP" id="kapittel-2-paragraf-1-ledd-4">Ved alle beslutninger og handlinger som berører barn som oppholder seg på internatet, skal barnets beste være et grunnleggende hensyn.</article></article><article class="legalArticle" data-lovdata-URL="SF/forskrift/2009-12-23-1890/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Utlendingens rettigheter</span></h3><article class="legalP" id="kapittel-2-paragraf-2-ledd-1">Utlendingen har rett til<ol class="defaultList" type="a"><li data-name="a." value="1"><article class="listArticle" id="kapittel-2-paragraf-2-ledd-1-punkt-1"><article class="legalP" id="kapittel-2-paragraf-2-ledd-1-punkt-1-ledd-1">fellesskap med utlendinger på samme avdeling,</article></article></li><li data-name="b." value="2"><article class="listArticle" id="kapittel-2-paragraf-2-ledd-1-punkt-2"><article class="legalP" id="kapittel-2-paragraf-2-ledd-1-punkt-2-ledd-1">å motta besøk,</article></article></li><li data-name="c." value="3"><article class="listArticle" id="kapittel-2-paragraf-2-ledd-1-punkt-3"><article class="legalP" id="kapittel-2-paragraf-2-ledd-1-punkt-3-ledd-1">telefonsamtaler og motta og sende postsendinger,</article></article></li><li data-name="d." value="4"><article class="listArticle" id="kapittel-2-paragraf-2-ledd-1-punkt-4"><article class="legalP" id="kapittel-2-paragraf-2-ledd-1-punkt-4-ledd-1">minst en time opphold i friluft hver dag, og skal tilbys et rimelig antall aktiviteter innendørs og utendørs,</article></article></li><li data-name="e." value="5"><article class="listArticle" id="kapittel-2-paragraf-2-ledd-1-punkt-5"><article class="legalP" id="kapittel-2-paragraf-2-ledd-1-punkt-5-ledd-1">religions- og livssynsutøvelse,</article></article></li><li data-name="f." value="6"><article class="listArticle" id="kapittel-2-paragraf-2-ledd-1-punkt-6"><article class="legalP" id="kapittel-2-paragraf-2-ledd-1-punkt-6-ledd-1">å besitte og benytte egne penger og gjenstander i den utstrekning politiet samtykker.</article></article></li></ol></article><article class="legalP" id="kapittel-2-paragraf-2-ledd-2">Det er ikke tillatt for utlending å ha symboler eller effekter som er egnet til å skape frykt hos andre utlendinger eller som virker støtende i forhold til den enkelte eller som på annen måte er uheldig for miljøet i internatet.</article><article class="legalP" id="kapittel-2-paragraf-2-ledd-3">Familier som er frihetsberøvet i påvente av uttransport, skal innkvarteres for seg, slik at de sikres tilstrekkelig privatliv. Det kan gjøres unntak når antallet utlendinger som skal returneres er uvanlig stort og legger en uforutsett stor byrde på kapasiteten til utlendingsinternatet.</article><article class="legalP" id="kapittel-2-paragraf-2-ledd-4">Mindreårige skal ha mulighet for å delta i lek og fritidsaktiviteter som passer for barnets alder, og skal, avhengig av oppholdets lengde, ha tilgang til undervisning.</article><article class="changesToParent">Endret ved <a href="forskrift/2010-12-20-1719">forskrift 20 des 2010 nr. 1719</a> (i kraft 24 des 2010).</article></article><article class="legalArticle" data-lovdata-URL="SF/forskrift/2009-12-23-1890/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Rett til helsetjenester</span></h3><article class="legalP" id="kapittel-2-paragraf-3-ledd-1">Politiet skal sørge for at utlendingen kan motta helsehjelp som vedkommende har rett til etter pasient- og <a href="lov/1999-07-02-63/§2-1a">brukerrettighetsloven § 2-1a</a> og <a href="lov/1999-07-02-63/§2-1b">§ 2-1b</a> og <a href="lov/1994-08-05-55/§6-1">smittevernloven § 6-1</a>.</article><article class="legalP" id="kapittel-2-paragraf-3-ledd-2">Politiet skal formidle kontakt med helsepersonell uten ugrunnet opphold hvis utlendingen ber om det eller hvis det er noe som tyder på at utlendingen er syk.</article><article class="legalP" id="kapittel-2-paragraf-3-ledd-3">Under oppholdet har utlendingen rett til å ta kontakt med helsepersonell for nødvendig helsehjelp. Utlendingen skal kunne kommunisere direkte og ukontrollert med helsepersonellet, med mindre utlendingen samtykker til at andre er til stede eller kontrollerer kommunikasjonen eller det finnes annet særlig rettsgrunnlag for dette. Tolk skal benyttes ved behov, jf. pasient- og <a href="lov/1999-07-02-63/§3-5">brukerrettighetsloven § 3-5</a>.</article><article class="legalP" id="kapittel-2-paragraf-3-ledd-4">Tidspunktet for konsultasjon med helsepersonell skal anmerkes i internatets register, jf. <a href="forskrift/2009-12-23-1890/§14">§ 14</a>. Det samme gjelder eventuelle tiltak anvist av helsepersonellet som politiet vil ha ansvar for å gjennomføre eller følge opp.</article><article class="legalP" id="kapittel-2-paragraf-3-ledd-5">Verken reseptbelagte eller andre legemidler skal gis til utlendingen uten etter anvisning av helsepersonell. Utdeling av reseptbelagte legemidler forskrevet av helsepersonell og andre legemidler ordinert av helsepersonell kan foretas av tilsatte i internatet som har fått særskilt opplæring og myndighet delegert av lege. Kommunelegen må ha godkjent ordningen. Reseptbelagte legemidler skal være dosert av helsepersonell før tilsatte forestår utdelingen. Oppbevaring og utdeling av legemidler skal skje på en måte som sikrer at legemidlet blir gitt til og nyttes av den pasient det er forskrevet eller ordinert for.</article><article class="changesToParent">Endret ved <a href="forskrift/2014-03-21-553">forskrifter 21 mars 2014 nr. 553</a>, <a href="forskrift/2024-12-06-3028">6 des 2024 nr. 3028</a> (i kraft 1 jan 2025).</article></article></section><section class="section" data-name="kap3" id="kapittel-3" data-lovdata-URL="SF/forskrift/2009-12-23-1890/KAPITTEL_3"><h2>Kapittel 3. Kontrolltiltak, maktbruk og begrensning av rettigheter</h2><article class="legalArticle" data-lovdata-URL="SF/forskrift/2009-12-23-1890/§6" data-name="§6" id="kapittel-3-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Forholdsmessighetsvurderingen</span></h3><article class="legalP" id="kapittel-3-paragraf-1-ledd-1">Begrensninger i rettigheter, undersøkelser, kontrolltiltak og bruk av makt og maktmidler kan bare brukes når det etter sakens art og forholdene ellers ikke vil være et uforholdsmessig inngrep. Forholdsmessighetsvurderingen har samme innhold som <a href="lov/1981-05-22-25/§170a">straffeprosessloven § 170a</a>.</article></article><article class="legalArticle" data-lovdata-URL="SF/forskrift/2009-12-23-1890/§7" data-name="§7" id="kapittel-3-paragraf-2"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Begrensninger i fysisk aktivitet mv.</span></h3><article class="legalP" id="kapittel-3-paragraf-2-ledd-1">Når det er nødvendig for å opprettholde ro, orden eller sikkerhet, eller for å sikre iverksetting etter <a href="lov/2008-05-15-35/§90">utlendingsloven § 90</a>, kan politiet kontrollere og begrense utlendingens fysiske aktivitet og opphold i friluft og religions- og livssynsutøvelse.</article></article><article class="legalArticle" data-lovdata-URL="SF/forskrift/2009-12-23-1890/§8" data-name="§8" id="kapittel-3-paragraf-3"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Undersøkelser, kontroll og visitasjon</span></h3><article class="legalP" id="kapittel-3-paragraf-3-ledd-1">Når det er nødvendig for å opprettholde ro, orden eller sikkerhet, eller det er grunn til å tro at vedkommende skjuler eller tilbakeholder opplysninger om sin eller en annens identitet eller opplysninger om sitt eller en annens nåværende eller tidligere oppholdssted, eller for å sikre iverksetting etter <a href="lov/2008-05-15-35/§90">utlendingsloven § 90</a>, kan politiet<ol class="defaultList" type="a"><li data-name="a." value="1"><article class="listArticle" id="kapittel-3-paragraf-3-ledd-1-punkt-1"><article class="legalP" id="kapittel-3-paragraf-3-ledd-1-punkt-1-ledd-1">undersøke utlendingens person, rom og eiendeler, samt øvrige gjenstander, rom og areal på internatets område,</article></article></li><li data-name="b." value="2"><article class="listArticle" id="kapittel-3-paragraf-3-ledd-1-punkt-2"><article class="legalP" id="kapittel-3-paragraf-3-ledd-1-punkt-2-ledd-1">begrense utlendingens besøk, herunder fastsette besøkstider,</article></article></li><li data-name="c." value="3"><article class="listArticle" id="kapittel-3-paragraf-3-ledd-1-punkt-3"><article class="legalP" id="kapittel-3-paragraf-3-ledd-1-punkt-3-ledd-1">visitere besøkende,</article></article></li><li data-name="d." value="4"><article class="listArticle" id="kapittel-3-paragraf-3-ledd-1-punkt-4"><article class="legalP" id="kapittel-3-paragraf-3-ledd-1-punkt-4-ledd-1">kontrollere og begrense utlendingens telefonsamtaler og postsendinger, herunder fastsette tidspunkt for bruk av telefon,</article></article></li><li data-name="e." value="5"><article class="listArticle" id="kapittel-3-paragraf-3-ledd-1-punkt-5"><article class="legalP" id="kapittel-3-paragraf-3-ledd-1-punkt-5-ledd-1">midlertidig frata og forvare utlendingens eller en besøkendes penger og gjenstander.</article></article></li></ol></article><article class="legalP" id="kapittel-3-paragraf-3-ledd-2">Undersøkelser skal foretas så skånsomt som forholdene tillater og, når hensynet til ærbarhet tilsier det, utføres av person av samme kjønn. Undersøkelser av barn og deres eiendeler, skal skje på en særlig skånsom måte.</article><article class="legalP" id="kapittel-3-paragraf-3-ledd-3">Besøk fra, telefonsamtaler med og postsending til og fra utlendingens prosessfullmektig eller representant for offentlig myndighet skal ikke kontrolleres eller begrenses, men besøk kan henvises til nærmere fastsatt tidspunkt. Samtale med prosessfullmektig, representant for offentlig myndighet eller helsepersonell skal skje i rom uten overvåkingsutstyr.</article><article class="legalP" id="kapittel-3-paragraf-3-ledd-4">Kontroll av telefonsamtaler kan ikke skje uten at samtalepartnerne er gjort oppmerksom på dette på forhånd.</article><article class="legalP" id="kapittel-3-paragraf-3-ledd-5">Det skal føres oversikt over penger og gjenstander som er fratatt eller oppbevares for utlendingen eller en besøkende. Penger og gjenstander skal oppbevares på en betryggende måte.</article></article><article class="legalArticle" data-lovdata-URL="SF/forskrift/2009-12-23-1890/§9" data-name="§9" id="kapittel-3-paragraf-4"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Maktbruk</span></h3><article class="legalP" id="kapittel-3-paragraf-4-ledd-1">Når det er strengt nødvendig for å opprettholde ro, orden eller sikkerhet, eller sikre iverksetting etter <a href="lov/2008-05-15-35/§90">utlendingsloven § 90</a>, kan politiet ta i bruk makt og maktmidler som nevnt i <a href="lov/2008-05-15-35/§107">utlendingsloven § 107</a> femte ledd bokstav a. Dette innebærer at politiet kan ta i bruk makt og maktmidler når det er strengt nødvendig, blant annet for å<ol class="defaultList" type="a"><li data-name="a." value="1"><article class="listArticle" id="kapittel-3-paragraf-4-ledd-1-punkt-1"><article class="legalP" id="kapittel-3-paragraf-4-ledd-1-punkt-1-ledd-1">avverge angrep eller skade på person,</article></article></li><li data-name="b." value="2"><article class="listArticle" id="kapittel-3-paragraf-4-ledd-1-punkt-2"><article class="legalP" id="kapittel-3-paragraf-4-ledd-1-punkt-2-ledd-1">hindre iverksettelse av trusler,</article></article></li><li data-name="c." value="3"><article class="listArticle" id="kapittel-3-paragraf-4-ledd-1-punkt-3"><article class="legalP" id="kapittel-3-paragraf-4-ledd-1-punkt-3-ledd-1">hindre opptøyer eller uroligheter,</article></article></li><li data-name="d." value="4"><article class="listArticle" id="kapittel-3-paragraf-4-ledd-1-punkt-4"><article class="legalP" id="kapittel-3-paragraf-4-ledd-1-punkt-4-ledd-1">hindre rømning fra internatet,</article></article></li><li data-name="e." value="5"><article class="listArticle" id="kapittel-3-paragraf-4-ledd-1-punkt-5"><article class="legalP" id="kapittel-3-paragraf-4-ledd-1-punkt-5-ledd-1">avverge inntrengning i internatet,</article></article></li><li data-name="f." value="6"><article class="listArticle" id="kapittel-3-paragraf-4-ledd-1-punkt-6"><article class="legalP" id="kapittel-3-paragraf-4-ledd-1-punkt-6-ledd-1">sikre adgang til sperret eller forskanset rom.</article></article></li></ol></article><article class="legalP" id="kapittel-3-paragraf-4-ledd-2">Makt og maktmidler skal brukes med varsomhet slik at ingen blir påført unødig skade eller lidelse, jf. <a href="forskrift/2009-12-23-1890/§6">§ 6</a>.</article></article><article class="legalArticle" data-lovdata-URL="SF/forskrift/2009-12-23-1890/§10" data-name="§10" id="kapittel-3-paragraf-5"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Utelukkelse fra fellesskap, plassering i særlig sikret avdeling og sikkerhetscelle</span></h3><article class="legalP" id="kapittel-3-paragraf-5-ledd-1">Utlending kan utelukkes fra fellesskap eller plasseres i særlig sikret avdeling eller i sikkerhetscelle når det er strengt nødvendig av hensyn til ro, orden eller sikkerhet, eller for å sikre iverksetting etter <a href="lov/2008-05-15-35/§90">utlendingsloven § 90</a>, når<ol class="defaultList" type="a"><li data-name="a." value="1"><article class="listArticle" id="kapittel-3-paragraf-5-ledd-1-punkt-1"><article class="legalP" id="kapittel-3-paragraf-5-ledd-1-punkt-1-ledd-1">utlendingen kan innebære fare for sin egen eller andres sikkerhet,</article></article></li><li data-name="b." value="2"><article class="listArticle" id="kapittel-3-paragraf-5-ledd-1-punkt-2"><article class="legalP" id="kapittel-3-paragraf-5-ledd-1-punkt-2-ledd-1">det er fare for rømning fra internatet,</article></article></li><li data-name="c." value="3"><article class="listArticle" id="kapittel-3-paragraf-5-ledd-1-punkt-3"><article class="legalP" id="kapittel-3-paragraf-5-ledd-1-punkt-3-ledd-1">det er fare for skade på eiendom,</article></article></li><li data-name="d." value="4"><article class="listArticle" id="kapittel-3-paragraf-5-ledd-1-punkt-4"><article class="legalP" id="kapittel-3-paragraf-5-ledd-1-punkt-4-ledd-1">utlendingen antas å være smittefarlig eller er diagnostisert med smittsom sykdom,</article></article></li><li data-name="e." value="5"><article class="listArticle" id="kapittel-3-paragraf-5-ledd-1-punkt-5"><article class="legalP" id="kapittel-3-paragraf-5-ledd-1-punkt-5-ledd-1">utlendingen etter skriftlig erklæring selv ønsker det av sikkerhetsmessige grunner som anses fyldestgjørende.</article></article></li></ol></article><article class="legalP" id="kapittel-3-paragraf-5-ledd-2">Utelukkelse fra fellesskap kan også besluttes for å hindre at utlendingen påvirker miljøet på internatet på en særlig negativ måte.</article><article class="legalP" id="kapittel-3-paragraf-5-ledd-3">Uttalelse fra lege skal så vidt mulig innhentes og tas i betraktning ved vurdering av iverksettelsen og opprettholdelsen av tiltaket.</article></article></section><section class="section" data-name="kap4" id="kapittel-4" data-lovdata-URL="SF/forskrift/2009-12-23-1890/KAPITTEL_4"><h2>Kapittel 4. Saksbehandlingsregler</h2><article class="legalArticle" data-lovdata-URL="SF/forskrift/2009-12-23-1890/§11" data-name="§11" id="kapittel-4-paragraf-1"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Alminnelige regler om saksbehandlingen</span></h3><article class="legalP" id="kapittel-4-paragraf-1-ledd-1">Forvaltningsloven gjelder utlendingsinternatet, jf. <a href="lov/2008-05-15-35/§80">utlendingsloven § 80</a>. Politidirektoratet er klageinstans.</article></article><article class="legalArticle" data-lovdata-URL="SF/forskrift/2009-12-23-1890/§12" data-name="§12" id="kapittel-4-paragraf-2"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Forvaltningssamarbeid</span></h3><article class="legalP" id="kapittel-4-paragraf-2-ledd-1">Politiet skal gjennom samarbeid med andre offentlige etater tilrettelegge for at utlendingens lovbestemte rettigheter på internatet blir ivaretatt. I særlig grad skal det tilrettelegges for samarbeid med for eksempel helse- og omsorgstjeneste, barneverntjeneste og overformynderi, slik at spesielle behov kan ivaretas på en betryggende måte av kompetent myndighet.</article><article class="changesToParent">Endret ved <a href="forskrift/2013-06-04-580">forskrifter 4 juni 2013 nr. 580</a> (i kraft 1 juli 2013), <a href="forskrift/2014-03-21-553">21 mars 2014 nr. 553</a>.</article></article><article class="legalArticle" data-lovdata-URL="SF/forskrift/2009-12-23-1890/§13" data-name="§13" id="kapittel-4-paragraf-3"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Informasjon og underretning</span></h3><article class="legalP" id="kapittel-4-paragraf-3-ledd-1">Utlendingen skal ved ankomst til internatet gis opplysninger om de rettigheter og plikter vedkommende har under oppholdet.</article><article class="legalP" id="kapittel-4-paragraf-3-ledd-2">Lov, forskrift og retningslinjer skal være tilgjengelig ved oppslag og liknende. Det skal særlig gjøres oppmerksom på klageadgangen etter forvaltningsloven, herunder grunnlaget for og gjennomføringen av tiltak etter <a href="lov/2008-05-15-35/§100">utlendingsloven § 100</a> første og annet ledd.</article><article class="legalP" id="kapittel-4-paragraf-3-ledd-3">Informasjonen skal gjøres kjent på de språk som er mest utbredt blant utlendingene.</article><article class="legalP" id="kapittel-4-paragraf-3-ledd-4">Når det iverksettes tiltak etter <a href="forskrift/2009-12-23-1890/§7">§ 7</a> – § 10, skal utlendingen snarest mulig gis orientering om grunnlaget for tiltaket, klageadgangen, sin rett til kontakt med advokat og eventuelt hvordan saken vil bli fulgt opp av politiet.</article><article class="legalP" id="kapittel-4-paragraf-3-ledd-5">Overvåking eller opptak ved lyd eller bilde, skal varsles med godt synlige oppslag ved inngangen til internatet, og til de enkelte avdelinger.</article><article class="legalP" id="kapittel-4-paragraf-3-ledd-6">Underretning til pårørende, advokat og konsulær stasjon (ambassade) gjennomføres i samsvar med gjeldende regelverk og særskilt konsulær avtale. Det skal i nødvendig utstrekning sørges for tolk.</article></article></section><section class="section" data-name="kap5" id="kapittel-5" data-lovdata-URL="SF/forskrift/2009-12-23-1890/KAPITTEL_5"><h2>Kapittel 5. Register</h2><article class="legalArticle" data-lovdata-URL="SF/forskrift/2009-12-23-1890/§14" data-name="§14" id="kapittel-5-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Register</span></h3><article class="legalP" id="kapittel-5-paragraf-1-ledd-1">Det skal føres register med opplysninger om beslutninger, ankomster, utpasseringer, gjennomførte kontrolltiltak, bruk av makt og maktmidler, hendelser, interne flyttinger, besøk, tidspunkt for tilsyn og behandling fra helsepersonell.</article><article class="legalP" id="kapittel-5-paragraf-1-ledd-2">Det skal fremgå når og overfor hvem tiltaket ble satt i verk, samt grunnlaget, varigheten og hvem som besluttet dette.</article><article class="legalP" id="kapittel-5-paragraf-1-ledd-3">Organer som fører tilsyn med internatet har rett til utskrifter fra registeret.</article></article></section><section class="section" data-name="kap6" id="kapittel-6" data-lovdata-URL="SF/forskrift/2009-12-23-1890/KAPITTEL_6"><h2>Kapittel 6. Tilsyn</h2><article class="legalArticle" data-lovdata-URL="SF/forskrift/2009-12-23-1890/§15" data-name="§15" id="kapittel-6-paragraf-1"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Tilsyn med utlendingen</span></h3><article class="legalP" id="kapittel-6-paragraf-1-ledd-1">Utlendingen skal ha forsvarlig tilsyn og anbringes slik at vedkommende ikke kommer unødig til skade eller utsettes for lidelser, og slik at vedkommende ikke kan påføre andre skade.</article><article class="legalP" id="kapittel-6-paragraf-1-ledd-2">Det skal føres tilsyn med utlendingens helsetilstand. Lege skal straks tilkalles ved behov. Utlending som er syk eller påvirket av alkohol eller andre berusende midler, skal inspiseres hver halvtime, med mindre omstendighetene tilsier hyppigere tilsyn. Det skal tas tilbørlig hensyn til utlendingens nattesøvn. Tidspunktet for de enkelte inspeksjonene og resultatet av disse skal anmerkes i journal.</article><article class="legalP" id="kapittel-6-paragraf-1-ledd-3">Den ansvarlige for internatet tar konkret stilling til hva den enkelte inspeksjon skal bestå i, vurdert ut fra hva som er nødvendig i hvert enkelt tilfelle. Den som utfører inspeksjonen, skal forsikre seg om utlendingens situasjon, herunder om vedkommende trenger legehjelp eller er i en situasjon hvor vedkommende lett kan skade seg selv.</article></article><article class="legalArticle" data-lovdata-URL="SF/forskrift/2009-12-23-1890/§16" data-name="§16" id="kapittel-6-paragraf-2"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Lokalt tilsyn</span></h3><article class="legalP" id="kapittel-6-paragraf-2-ledd-1">Sjefen for Politiets utlendingsenhet skal sørge for at det foretas tilsyn med utlendingsinternatet. Videre skal det føres tilsyn med at utlendingene orienteres om sine rettigheter som er gitt i denne forskriften. Sjefen for Politiets utlendingsenhet skal rapportere skriftlig til Politidirektoratet.</article><article class="legalP" id="kapittel-6-paragraf-2-ledd-2">Politidirektoratet skal føre tilsyn med internatet. Herunder kan det gjennomføres inspeksjon (tilsynsbesøk) etter behov.</article><article class="legalP" id="kapittel-6-paragraf-2-ledd-3">Tilsynet fra sjefen for Politiets utlendingsenhet og Politidirektoratet skal påse at internatet er i samsvar med gjeldende lover, forskrifter, retningslinjer og lokale instrukser. Tilsynet skal blant annet påse at<ol class="defaultList" type="a"><li data-name="a." value="1"><article class="listArticle" id="kapittel-6-paragraf-2-ledd-3-punkt-1"><article class="legalP" id="kapittel-6-paragraf-2-ledd-3-punkt-1-ledd-1">internatets lokaler, utstyr mv. er i samsvar med gjeldende krav,</article></article></li><li data-name="b." value="2"><article class="listArticle" id="kapittel-6-paragraf-2-ledd-3-punkt-2"><article class="legalP" id="kapittel-6-paragraf-2-ledd-3-punkt-2-ledd-1">det utføres inspeksjoner av internatet i henhold til gjeldende regelverk og instrukser, herunder journalføring, rapportering mv.,</article></article></li><li data-name="c." value="3"><article class="listArticle" id="kapittel-6-paragraf-2-ledd-3-punkt-3"><article class="legalP" id="kapittel-6-paragraf-2-ledd-3-punkt-3-ledd-1">eventuell bruk av tvangsmidler skjer i henhold til regelverket,</article></article></li><li data-name="d." value="4"><article class="listArticle" id="kapittel-6-paragraf-2-ledd-3-punkt-4"><article class="legalP" id="kapittel-6-paragraf-2-ledd-3-punkt-4-ledd-1">internatet har tilfredsstillende ordning for helsetjeneste, herunder omfang, metode, journalføring mv.</article></article></li></ol></article></article><article class="legalArticle" data-lovdata-URL="SF/forskrift/2009-12-23-1890/§17" data-name="§17" id="kapittel-6-paragraf-3"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Opphevet</span></h3><article class="changesToParent">Opphevet ved forskrift <a href="forskrift/2022-06-13-1005">13 juni 2022 nr. 1005</a> (i kraft 1 jan 2023).</article></article></section><section class="section" data-name="kap7" id="kapittel-7" data-lovdata-URL="SF/forskrift/2009-12-23-1890/KAPITTEL_7"><h2>Kapittel 7. Øvrige bestemmelser</h2><article class="legalArticle" data-lovdata-URL="SF/forskrift/2009-12-23-1890/§18" data-name="§18" id="kapittel-7-paragraf-1"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Reportasjer og intervju</span></h3><article class="legalP" id="kapittel-7-paragraf-1-ledd-1">Politiet kan gi tillatelse til reportasje fra internatet. Det kan settes vilkår for tillatelsen for å sikre ro, orden eller sikkerhet i internatet. Utlendingen har rett til å la seg intervjue og fotografere. Politiet skal legge forholdene til rette for en praktisk gjennomføring av denne retten. Politiet kan bestemme tid og sted for intervjuet av hensyn til ro, orden eller sikkerhet i internatet. I forbindelse med reportasje fra internat kan det fastsettes vilkår om<ol class="defaultList" type="a"><li data-name="a." value="1"><article class="listArticle" id="kapittel-7-paragraf-1-ledd-1-punkt-1"><article class="legalP" id="kapittel-7-paragraf-1-ledd-1-punkt-1-ledd-1">at det ikke uten samtykke fra vedkommende utlending offentliggjøres opplysninger om denne i tekst eller bilde,</article></article></li><li data-name="b." value="2"><article class="listArticle" id="kapittel-7-paragraf-1-ledd-1-punkt-2"><article class="legalP" id="kapittel-7-paragraf-1-ledd-1-punkt-2-ledd-1">at det ikke tas fotografi av tilsatt uten at det klart fremgår av billedteksten at vedkommende tjenestegjør i internatet. Tilsatte i internatet kan nekte å bli fotografert og få sitt navn offentliggjort,</article></article></li><li data-name="c." value="3"><article class="listArticle" id="kapittel-7-paragraf-1-ledd-1-punkt-3"><article class="legalP" id="kapittel-7-paragraf-1-ledd-1-punkt-3-ledd-1">at politiet skal følge reporteren rundt på internatområdet under reporterens opphold,</article></article></li><li data-name="d." value="4"><article class="listArticle" id="kapittel-7-paragraf-1-ledd-1-punkt-4"><article class="legalP" id="kapittel-7-paragraf-1-ledd-1-punkt-4-ledd-1">at reporteren ikke henvender seg til utlending uten at vedkommende har gitt uttrykkelig tillatelse,</article></article></li><li data-name="e." value="5"><article class="listArticle" id="kapittel-7-paragraf-1-ledd-1-punkt-5"><article class="legalP" id="kapittel-7-paragraf-1-ledd-1-punkt-5-ledd-1">at tillatelsen begrenses til bestemte områder eller lokaler i internatet.</article></article></li></ol></article><article class="legalP" id="kapittel-7-paragraf-1-ledd-2">Andre vilkår kan fastsettes for å sikre ro, orden og sikkerhet i internatet.</article></article><article class="legalArticle" data-lovdata-URL="SF/forskrift/2009-12-23-1890/§18a" data-name="§18a" id="kapittel-7-paragraf-2"><h3 class="legalArticleHeader"><span class="legalArticleValue">§ 18a</span>. <span class="legalArticleTitle">Besøk fra organisasjoner og organer</span></h3><article class="legalP" id="kapittel-7-paragraf-2-ledd-1">Organisasjoner og organer skal ha mulighet for å besøke utlendingsinternatet.</article><article class="changesToParent">Tilføyd ved <a href="forskrift/2010-12-20-1719">forskrift 20 des 2010 nr. 1719</a> (i kraft 24 des 2010).</article></article><article class="legalArticle" data-lovdata-URL="SF/forskrift/2009-12-23-1890/§19" data-name="§19" id="kapittel-7-paragraf-3"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Instrukser</span></h3><article class="legalP" id="kapittel-7-paragraf-3-ledd-1">Politiet skal utarbeide nærmere instrukser for gjennomføring av denne forskriften, særlig vedrørende<ol class="defaultList" type="a"><li data-name="a." value="1"><article class="listArticle" id="kapittel-7-paragraf-3-ledd-1-punkt-1"><article class="legalP" id="kapittel-7-paragraf-3-ledd-1-punkt-1-ledd-1">beslutningsmyndighet etter denne forskrift,</article></article></li><li data-name="b." value="2"><article class="listArticle" id="kapittel-7-paragraf-3-ledd-1-punkt-2"><article class="legalP" id="kapittel-7-paragraf-3-ledd-1-punkt-2-ledd-1">krav til tilsatte,</article></article></li><li data-name="c." value="3"><article class="listArticle" id="kapittel-7-paragraf-3-ledd-1-punkt-3"><article class="legalP" id="kapittel-7-paragraf-3-ledd-1-punkt-3-ledd-1">organisering og enhetsinndeling av internatet, herunder særlig sikret avdeling og sikkerhetsceller,</article></article></li><li data-name="d." value="4"><article class="listArticle" id="kapittel-7-paragraf-3-ledd-1-punkt-4"><article class="legalP" id="kapittel-7-paragraf-3-ledd-1-punkt-4-ledd-1">utrustning av fellesrom og utlendingenes beboelsesrom,</article></article></li><li data-name="e." value="5"><article class="listArticle" id="kapittel-7-paragraf-3-ledd-1-punkt-5"><article class="legalP" id="kapittel-7-paragraf-3-ledd-1-punkt-5-ledd-1">utforming av sikkerhetsceller samt installering og bruk av registrerings-, overvåkings- og sikkerhetsutstyr,</article></article></li><li data-name="f." value="6"><article class="listArticle" id="kapittel-7-paragraf-3-ledd-1-punkt-6"><article class="legalP" id="kapittel-7-paragraf-3-ledd-1-punkt-6-ledd-1">register,</article></article></li><li data-name="g." value="7"><article class="listArticle" id="kapittel-7-paragraf-3-ledd-1-punkt-7"><article class="legalP" id="kapittel-7-paragraf-3-ledd-1-punkt-7-ledd-1">mat og drikke,</article></article></li><li data-name="h." value="8"><article class="listArticle" id="kapittel-7-paragraf-3-ledd-1-punkt-8"><article class="legalP" id="kapittel-7-paragraf-3-ledd-1-punkt-8-ledd-1">renhold og hygiene,</article></article></li><li data-name="i." value="9"><article class="listArticle" id="kapittel-7-paragraf-3-ledd-1-punkt-9"><article class="legalP" id="kapittel-7-paragraf-3-ledd-1-punkt-9-ledd-1">innhold, føring og kontroll av journal.</article></article></li></ol></article></article><article class="legalArticle" data-lovdata-URL="SF/forskrift/2009-12-23-1890/§20" data-name="§20" id="kapittel-7-paragraf-4"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Ikrafttredelse</span></h3><article class="legalP" id="kapittel-7-paragraf-4-ledd-1">Forskriften trer i kraft 1. januar 2010. Samtidig oppheves <a href="forskrift/2008-04-11-355">forskrift 11. april 2008 nr. 355</a> om Politiets utlendingsinternat (Utlendingsinternatforskriften).</article></article></section></main></body></html>