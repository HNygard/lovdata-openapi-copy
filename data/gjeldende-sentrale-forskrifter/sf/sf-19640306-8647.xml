<!DOCTYPE html><html lang="no"><head><title>Forskrift om Prisdirektoratets organisasjon og virksomhet.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-1964-03-06-8647</dd><dt class="dokid">DokumentID</dt><dd class="dokid">SF/forskrift/1964-03-06-8647</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="subunit">Etat</dt><dd class="subunit"><ul><li>Prisavd.</li></ul></dd><dt class="publishedIn">Publisert i</dt><dd class="publishedIn">Pristid. 1964 s 134</dd><dt class="dateInForce">I kraft fra</dt><dd class="dateInForce">1964-03-06</dd><dt class="lastChangeInForce">Ikrafttredelse av siste endring</dt><dd class="lastChangeInForce">1989-12-22</dd><dt class="lastChangedBy">Sist endret ved</dt><dd class="lastChangedBy"><a href="forskrift/1989-12-22-1273">forskrift/1989-12-22-1273</a></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li><a href="lov/1993-06-11-65/§7-2">lov/1993-06-11-65/§7-2</a></li><li><a href="lov/1953-06-26-4/§5">lov/1953-06-26-4/§5</a></li><li><a href="lov/2004-03-05-12/§33">lov/2004-03-05-12/§33</a></li></ul></dd><dt class="titleShort">Korttittel</dt><dd class="titleShort">Forskrift om Prisdirektoratet</dd><dt class="title">Tittel</dt><dd class="title">Forskrift om Prisdirektoratets organisasjon og virksomhet.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 6. mars 1964 i medhold av § 5 i lov av 26. juni 1953 om kontroll og regulering av priser, utbytte og konkurranseforhold. (Ved <a href="forskrift/1989-12-22-1273">resolusjon 22. desember 1989 nr. 1273</a> er ansvaret for denne forskrift lagt til Arbeids- og administrasjonsdepartementet).</dd><dt class="refid">RefID</dt><dd class="refid">forskrift/1964-03-06-8647</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om Prisdirektoratets organisasjon og virksomhet.</a><ul class="tocSubUl"><li><a href="#kapittel-1" data-child-interval="§§ 1 – 3">Kap. I. Prisdirektoratets organisasjon.</a><ul class="tocSubUl"><li><a href="#kapittel-1-paragraf-1">§ 1. Hovedregler om organisasjonen.</a></li><li><a href="#kapittel-1-paragraf-2">§ 2. Ansettelse av tjenestemenn.</a></li><li><a href="#kapittel-1-paragraf-3">§ 3. Samarbeidsutvalg.</a></li></ul></li><li><a href="#kapittel-2" data-child-interval="§§ 4 – 12">Kap. II. Prisdirektoratets kontroll- og reguleringsvirksomhet etter prisloven.</a><ul class="tocSubUl"><li><a href="#kapittel-2-paragraf-1">§ 4. Alminnelig bestemmelse.</a></li><li><a href="#kapittel-2-paragraf-2">§ 5. Pris- og kostnadsundersøkelser.</a></li><li><a href="#kapittel-2-paragraf-3">§ 6. Kontroll av karteller og storbedrifter.</a></li><li><a href="#kapittel-2-paragraf-4">§ 7. Spesielle inngrep mot karteller og storbedrifter.</a></li><li><a href="#kapittel-2-paragraf-5">§ 8. Generelle inngrep mot bestemte former for konkurransereguleringer.</a></li><li><a href="#kapittel-2-paragraf-6">§ 9. Inngrep mot mislige former for konkurranse.</a></li><li><a href="#kapittel-2-paragraf-7">§ 10. Utenlandske konkurransereguleringer.</a></li><li><a href="#kapittel-2-paragraf-8">§ 11. Prisreguleringstiltak.</a></li><li><a href="#kapittel-2-paragraf-9">§ 12. Offentliggjøring av undersøkelser.</a></li></ul></li><li><a href="#kapittel-3" data-child-interval="§§ 13 – 17">Kap. III. Forskjellige bestemmelser.</a><ul class="tocSubUl"><li><a href="#kapittel-3-paragraf-1">§ 13. Prisdirektoratets virksomhet ellers.</a></li><li><a href="#kapittel-3-paragraf-2">§ 14. Forholdet til underordnede kontroll- og reguleringsorganer.</a></li><li><a href="#kapittel-3-paragraf-3">§ 15. Avgjørelsesmyndighet.</a></li><li><a href="#kapittel-3-paragraf-4">§ 16. Utfyllende bestemmelser.</a></li><li><a href="#kapittel-3-paragraf-5">§ 17. Ikrafttreden.</a></li></ul></li></ul></li></ul></dd></dl></header><main class="documentBody" data-lovdata-URL="SF/forskrift/1964-03-06-8647" id="dokument"><h1>Forskrift om Prisdirektoratets organisasjon og virksomhet.</h1><section class="section" data-name="kapI" id="kapittel-1" data-lovdata-URL="SF/forskrift/1964-03-06-8647/KAPITTEL_1"><h2>Kap. I. Prisdirektoratets organisasjon.</h2><article class="legalArticle" data-lovdata-URL="SF/forskrift/1964-03-06-8647/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Hovedregler om organisasjonen.</span></h3><article class="legalP" id="kapittel-1-paragraf-1-ledd-1">Prisdirektoratet hører til sentraladministrasjonen og sorterer under Lønns- og prisdepartementet<sup class="footnotereference" data-footnotereferencevalue="1" data-unique-footnote-counter="1">1</sup>. Prisdirektoratet er det sentrale forvaltningsorgan for gjennomføring av tiltak etter kartell- og prislovgivningen.</article><article class="legalP" id="kapittel-1-paragraf-1-ledd-2">Departementet bestemmer hvor mange avdelinger og kontorer Prisdirektoratet til enhver tid skal ha.</article><article class="legalP" id="kapittel-1-paragraf-1-ledd-3">Prisdirektoratets sjef er prisdirektøren. Hver av avdelingene ledes av en avdelingsdirektør og hvert kontor av en kontorsjef.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Arbeids- og administrasjonsdepartementet, ifølge <a href="forskrift/1989-12-22-1273">res. 22. des. 1989 nr. 1273</a>.</article></footer></article><article class="legalArticle" data-lovdata-URL="SF/forskrift/1964-03-06-8647/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Ansettelse av tjenestemenn.</span></h3><article class="legalP" id="kapittel-1-paragraf-2-ledd-1">Prisdirektøren og avdelingsdirektørene beskikkes av Kongen. Lønns- og prisdepartementet<sup class="footnotereference" data-footnotereferencevalue="1" data-unique-footnote-counter="1">1</sup> kan foreta konstitusjon i stillingene ved midlertidig ledighet eller fravær. Ansettelser av tjenestemenn ellers skjer i samsvar med særskilt fastsatt reglement for ansettelser i Prisdirektoratet.</article><article class="legalP" id="kapittel-1-paragraf-2-ledd-2">Stillingene går inn under lov av 15. februar 1918 om offentlig tjenestemenn.</article><footer class="footnotes"><article class="footnote" data-name="1" data-unique-footnote-counter="2"><span class="footnoteLabel">1</span> Arbeids- og administrasjonsdepartementet, ifølge <a href="forskrift/1989-12-22-1273">res. 22. des. 1989 nr. 1273</a>.</article></footer></article><article class="legalArticle" data-lovdata-URL="SF/forskrift/1964-03-06-8647/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Samarbeidsutvalg.</span></h3><article class="legalP" id="kapittel-1-paragraf-3-ledd-1">Prisdirektoratet skal ha et samarbeidsutvalg opprettet i samsvar med de til enhver tid gjeldende bestemmelser og avtaler.</article></article></section><section class="section" data-name="kapII" id="kapittel-2" data-lovdata-URL="SF/forskrift/1964-03-06-8647/KAPITTEL_2"><h2>Kap. II. Prisdirektoratets kontroll- og reguleringsvirksomhet etter prisloven.</h2><article class="legalArticle" data-lovdata-URL="SF/forskrift/1964-03-06-8647/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Alminnelig bestemmelse.</span></h3><article class="legalP" id="kapittel-2-paragraf-1-ledd-1">Innenfor rammen av de fullmakter og retningslinjer som er gitt i loven, av Stortinget, av Kongen og av departementet, gjennomfører eller medvirker Prisdirektoratet ved gjennomføring av kontroll- og reguleringstiltak etter prisloven.</article></article><article class="legalArticle" data-lovdata-URL="SF/forskrift/1964-03-06-8647/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Pris- og kostnadsundersøkelser.</span></h3><article class="legalP" id="kapittel-2-paragraf-2-ledd-1">Prisdirektoratet skal foreta undersøkelser om den alminnelige prisutvikling, om prisutviklingen for viktigere vareslag, om kostnads- og lønnsomhetsforhold for viktigere bransjer og om pris-, og kostnads- og lønnsomhetsforhold ellers i den utstrekning direktoratet finner grunn til det.</article></article><article class="legalArticle" data-lovdata-URL="SF/forskrift/1964-03-06-8647/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Kontroll av karteller og storbedrifter.</span></h3><article class="legalP" id="kapittel-2-paragraf-3-ledd-1">Prisdirektoratet skal foreta undersøkelser for å trygge at alle forhold som skal meldes etter forskriftene om meldeplikt for konkurransereguleringer og storbedrifter, blir meldt.</article><article class="legalP" id="kapittel-2-paragraf-3-ledd-2">Prisdirektoratet skal gjennomgå meldingene og foreta de undersøkelser ellers som anses nødvendige for å få belyst hvorledes konkurransereguleringer og storbedrifter virker på pris-, og produksjons-, og omsetnings- og konkurranseforhold her i landet.</article></article><article class="legalArticle" data-lovdata-URL="SF/forskrift/1964-03-06-8647/§7" data-name="§7" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Spesielle inngrep mot karteller og storbedrifter.</span></h3><article class="legalP" id="kapittel-2-paragraf-4-ledd-1">Dersom Prisdirektoratet etter de mottatte opplysninger eller foretatte undersøkelser finner grunn til å gripe inn mot kartellers og storbedrifters prisfastsettelser eller mot deres reguleringer eller prisbestemmelser av annen art, skal direktoratet gjennomføre de inngrep etter prisloven som direktoratet finner formålstjenlige.</article><article class="legalP" id="kapittel-2-paragraf-4-ledd-2">I saker der avgjørelsen anses å være av prinsipiell betydning eller av særlig viktighet, bør direktoratet legge saken fram for departementet.</article></article><article class="legalArticle" data-lovdata-URL="SF/forskrift/1964-03-06-8647/§8" data-name="§8" id="kapittel-2-paragraf-5"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Generelle inngrep mot bestemte former for konkurransereguleringer.</span></h3><article class="legalP" id="kapittel-2-paragraf-5-ledd-1">Dersom Prisdirektoratet etter foretatte undersøkelser finner at det kan være grunn til generelle forbud eller andre alminnelige reguleringstiltak overfor visse former for konkurransereguleringer, skal direktoratet legge saken fram for departementet med sin innstilling.</article></article><article class="legalArticle" data-lovdata-URL="SF/forskrift/1964-03-06-8647/§9" data-name="§9" id="kapittel-2-paragraf-6"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Inngrep mot mislige former for konkurranse.</span></h3><article class="legalP" id="kapittel-2-paragraf-6-ledd-1">Prisdirektoratet skal også i den utstrekning det finner grunn til det, overvåke enkeltstående ervervsdrivendes konkurranseformer. Dersom foretatt undersøkelser viser at det foreligger mislig konkurranse som bør foranledige forbud eller andre tiltak etter prisloven, treffer Prisdirektoratet bestemmelse om inngrep. I saker der avgjørelsen anses av prinsipiell betydning eller av særlig viktighet, bør direktoratet legge saken fram for departementet.</article></article><article class="legalArticle" data-lovdata-URL="SF/forskrift/1964-03-06-8647/§10" data-name="§10" id="kapittel-2-paragraf-7"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Utenlandske konkurransereguleringer.</span></h3><article class="legalP" id="kapittel-2-paragraf-7-ledd-1">Offentlige oversikter over utenlandske konkurransereguleringer som Prisdirektoratet mottar, skal av direktoratet registreres og være tilgjengelige slik at norske næringsdrivende og andre interesserte kan få opplysninger fra dette materiale ved henvendelse til direktoratet. Prisdirektoratet skal også i den utstrekning det har høve til det, søke å skaffe ytterligere materiale til belysning av utenlandske konkurransereguleringer som antas å være av betydning for norske interesser. Også fra slikt materiale skal direktoratet være behjelpelige med opplysninger i den utstrekning det er praktisk mulig. Som et ledd i dette arbeid skal Prisdirektoratet følge med i utenlandsk trust- og kartellovgivning.</article></article><article class="legalArticle" data-lovdata-URL="SF/forskrift/1964-03-06-8647/§11" data-name="§11" id="kapittel-2-paragraf-8"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Prisreguleringstiltak.</span></h3><article class="legalP" id="kapittel-2-paragraf-8-ledd-1">Finner Prisdirektoratet at det er nødvendig for å motvirke urimelige priser eller å fremme en forsvarlig prisutvikling at det gjøres bruk av prisregulering, skal direktoratet ta opp til vurdering hvilke prisreguleringstiltak som bør komme på tale.</article><article class="legalP" id="kapittel-2-paragraf-8-ledd-2">Dersom det finnes påkrevet med omfattende prisinngrep, skal Prisdirektoratet legge saken fram for departementet med sin innstilling. I andre tilfelle kan direktoratet treffe avgjørelse om prisinngrep innenfor de fullmakter som gjelder for direktoratet.</article><article class="legalP" id="kapittel-2-paragraf-8-ledd-3">Prisdirektoratet skal ellers forberede og forestå gjennomføringen av prisreguleringstiltak som Kongen eller Lønns- og prisdepartementet<sup class="footnotereference" data-footnotereferencevalue="1" data-unique-footnote-counter="1">1</sup> treffer bestemmelse om.</article><footer class="footnotes"><article class="footnote" data-name="1" data-unique-footnote-counter="3"><span class="footnoteLabel">1</span> Arbeids- og administrasjonsdepartementet, ifølge <a href="forskrift/1989-12-22-1273">res. 22. des. 1989 nr. 1273</a>.</article></footer></article><article class="legalArticle" data-lovdata-URL="SF/forskrift/1964-03-06-8647/§12" data-name="§12" id="kapittel-2-paragraf-9"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Offentliggjøring av undersøkelser.</span></h3><article class="legalP" id="kapittel-2-paragraf-9-ledd-1">I den utstrekning allmenne hensyn tilsier det, bør resultatet av pris- og kostnadsundersøkelser, jfr. <a href="forskrift/1964-03-06-8647/§5">§ 5</a>, og resultatet av undersøkelser vedrørende karteller og storbedrifter, bestemte former for konkurransereguleringer og mislige former for konkurranse, jfr. §§ 6-9, offentliggjøres i saker som egner seg for det.</article></article></section><section class="section" data-name="kapIII" id="kapittel-3" data-lovdata-URL="SF/forskrift/1964-03-06-8647/KAPITTEL_3"><h2>Kap. III. Forskjellige bestemmelser.</h2><article class="legalArticle" data-lovdata-URL="SF/forskrift/1964-03-06-8647/§13" data-name="§13" id="kapittel-3-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Prisdirektoratets virksomhet ellers.</span></h3><article class="legalP" id="kapittel-3-paragraf-1-ledd-1">I tillegg til kontroll- og reguleringsvirksomhet som omhandlet under <a href="forskrift/1964-03-06-8647/kapii">kap. II</a>, utøver Prisdirektoratet virksomhet etter de bestemmelser som ellers er gitt i eller i medhold av prisloven, etter bestemmelser i annen lovgivning eller etter særskilte bestemmelser fra overordnet forvaltningsmyndighet. Dette gjelder således bl.a. forberedelse og iverksettelse av saker som avgjøres av Stortinget, Kongen eller departementet, behandling av saker som avgjøres av Prisrådet, medvirkning ved gjennomføring av avgifts- og subsidieordninger, medvirkning ved gjennomføring av husleiereguleringsloven, medvirkning ved håndheving av reguleringer etter prislovgivningen og medvirkning ved gjennomføring av loven om utilbørlig konkurranse.</article></article><article class="legalArticle" data-lovdata-URL="SF/forskrift/1964-03-06-8647/§14" data-name="§14" id="kapittel-3-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Forholdet til underordnede kontroll- og reguleringsorganer.</span></h3><article class="legalP" id="kapittel-3-paragraf-2-ledd-1">Prisdirektoratet skal føre tilsyn med og instruere Statens pristilsyn, de kommunale prisnemnder og husleienemnder og andre underordnede hjelpeorganer som opprettes etter prisloven eller husleiereguleringsloven, med sikte på en effektivisering og samordning av den virksomhet som er tillagt disse organer.</article></article><article class="legalArticle" data-lovdata-URL="SF/forskrift/1964-03-06-8647/§15" data-name="§15" id="kapittel-3-paragraf-3"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Avgjørelsesmyndighet.</span></h3><article class="legalP" id="kapittel-3-paragraf-3-ledd-1">Prisdirektøren treffer avgjørelse i alle særlige viktige saker som det hører under Prisdirektoratet å avgjøre.</article><article class="legalP" id="kapittel-3-paragraf-3-ledd-2">I andre saker kan vedkommende avdelingsdirektør treffe avgjørelse. I slike saker kan også vedkommende kontorsjef treffe avgjørelse dersom de kan avgjøres etter fastsatte retningslinjer eller fast praksis.</article><article class="legalP" id="kapittel-3-paragraf-3-ledd-3">I saker som etter foregående ledd kan avgjøres av en kontorsjef, kan med avdelingssjefens samtykke en konsulent gis fullmakt til under kontorsjefens tilsyn å treffe avgjørelse i kurante saker innenfor bestemte områder.</article><article class="legalP" id="kapittel-3-paragraf-3-ledd-4">Bestemmelsene i denne paragraf gjelder tilsvarende for den som fungerer for en tjenestemann under dennes fravær.</article></article><article class="legalArticle" data-lovdata-URL="SF/forskrift/1964-03-06-8647/§16" data-name="§16" id="kapittel-3-paragraf-4"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Utfyllende bestemmelser.</span></h3><article class="legalP" id="kapittel-3-paragraf-4-ledd-1">Lønns- og prisdepartementet<sup class="footnotereference" data-footnotereferencevalue="1" data-unique-footnote-counter="1">1</sup> kan gi nærmere bestemmelser om Prisdirektoratets organisasjon og virksomhet, herunder om forholdet til departementet.</article><article class="legalP" id="kapittel-3-paragraf-4-ledd-2">Til utfylling og gjennomføring av resolusjonen og de bestemmelser som departementet måtte gi, fastsetter prisdirektøren nærmere bestemmelser, herunder bestemmelser om stedfortreder for prisdirektøren, bestemmelser om saksfordelingen mellom avdelingene og kontorene, bestemmelser om samvirket mellom kontorene, bestemmelser om særoppdrag for bestemte tjenestemenn utenom kontororganisasjonen, bestemmelser om post- og arkivordningen og bestemmelser om kasseforretninger og regnskapsførsel.</article><footer class="footnotes"><article class="footnote" data-name="1" data-unique-footnote-counter="4"><span class="footnoteLabel">1</span> Arbeids- og administrasjonsdepartementet, ifølge <a href="forskrift/1989-12-22-1273">res. 22. des. 1989 nr. 1273</a>.</article></footer></article><article class="legalArticle" data-lovdata-URL="SF/forskrift/1964-03-06-8647/§17" data-name="§17" id="kapittel-3-paragraf-5"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Ikrafttreden.</span></h3><article class="legalP" id="kapittel-3-paragraf-5-ledd-1">Disse bestemmelser trer i kraft straks.</article></article></section></main></body></html>