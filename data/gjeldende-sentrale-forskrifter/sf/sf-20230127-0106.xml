<!DOCTYPE html><html lang="nb"><head><title>Forskrift om samtaleprosess i barneverns- og helsenemnda (samtaleprosessforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2023-01-27-106</dd><dt class="dokid">DokumentID</dt><dd class="dokid">SF/forskrift/2023-01-27-106</dd><dt class="ministry">Departement</dt><dd class="ministry"><ul><li>Barne- og familiedepartementet</li></ul></dd><dt class="subunit">Etat</dt><dd class="subunit"><ul><li>Barnevernsavdelingen</li></ul></dd><dt class="dateInForce">I kraft fra</dt><dd class="dateInForce">2023-03-01</dd><dt class="basedOn">Hjemmel</dt><dd class="basedOn"><ul><li><a href="lov/2021-06-18-97/§14-13">lov/2021-06-18-97/§14-13</a></li><li><a href="lov/2021-06-18-97/§14-14">lov/2021-06-18-97/§14-14</a></li></ul></dd><dt class="dateOfPublication">Kunngjort</dt><dd class="dateOfPublication">2023-01-30 15:00</dd><dt class="lastupdated">Rettet</dt><dd class="lastupdated">2023-02-03 (§ 2 tredje ledd)</dd><dt class="titleShort">Korttittel</dt><dd class="titleShort">Samtaleprosessforskriften</dd><dt class="title">Tittel</dt><dd class="title">Forskrift om samtaleprosess i barneverns- og helsenemnda (samtaleprosessforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Barne- og familiedepartementet 27. januar 2023 med hjemmel i <a href="lov/2021-06-18-97/§14-13">lov 18. juni 2021 nr. 97 om barnevern (barnevernsloven) § 14-13</a> annet ledd og <a href="lov/2021-06-18-97/§14-14">§ 14-14</a> siste ledd. <br /> <strong>Rettet</strong> 03.02.2023 (§ 2 tredje ledd).</dd><dt class="refid">RefID</dt><dd class="refid">forskrift/2023-01-27-106</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Forskrift om samtaleprosess i barneverns- og helsenemnda (samtaleprosessforskriften)</a><ul class="tocSubUl"><li><a href="#paragraf-1">§ 1. Formål og virkeområde</a></li><li><a href="#paragraf-2">§ 2. Samtykke til samtaleprosess</a></li><li><a href="#paragraf-3">§ 3. Barnets deltakelse og medvirkning i samtaleprosess</a></li><li><a href="#paragraf-4">§ 4. Tilbud om samtaleprosess</a></li><li><a href="#paragraf-5">§ 5. Beslutning om igangsetting av samtaleprosess</a></li><li><a href="#paragraf-6">§ 6. Deltakerne i samtalemøte</a></li><li><a href="#paragraf-7">§ 7. Sakkyndige i samtaleprosess</a></li><li><a href="#paragraf-8">§ 8. Samtalemøte</a></li><li><a href="#paragraf-9">§ 9. Midlertidig ordning</a></li><li><a href="#paragraf-10">§ 10. Avslutning av samtaleprosess</a></li><li><a href="#paragraf-11">§ 11. Møtebok</a></li><li><a href="#paragraf-12">§ 12. Særregler for samtaleprosess i klagesaker</a></li><li><a href="#paragraf-13">§ 13. Bruk av statlige barneverntiltak</a></li><li><a href="#paragraf-14">§ 14. Lukkede dører under samtaleprosess</a></li><li><a href="#paragraf-15">§ 15. Iverksetting og overgangsregler</a></li></ul></li></ul></dd></dl></header><main class="documentBody" data-lovdata-URL="SF/forskrift/2023-01-27-106" id="dokument"><h1>Forskrift om samtaleprosess i barneverns- og helsenemnda (samtaleprosessforskriften)</h1><article class="legalArticle" data-lovdata-URL="SF/forskrift/2023-01-27-106/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål og virkeområde</span></h2><article class="legalP" id="paragraf-1-ledd-1">Forskriften gjelder for saker som behandles av barneverns- og helsenemnda (nemnda) etter <a href="lov/2021-06-18-97">barnevernsloven</a>. Formålet med forskriften er å sørge for en rettssikker behandling av saken, og at hensynet til barnets beste blir ivaretatt gjennom hele prosessen.</article></article><article class="legalArticle" data-lovdata-URL="SF/forskrift/2023-01-27-106/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Samtykke til samtaleprosess</span></h2><article class="legalP" id="paragraf-2-ledd-1">Samtaleprosess krever samtykke fra partene i saken. Når barn er part, skal samtykke også innhentes fra barnet.</article><article class="legalP" id="paragraf-2-ledd-2">Kravet til samtykke gjelder under hele prosessen. En part kan trekke sitt samtykke på ethvert trinn i prosessen.</article><article class="legalP" id="paragraf-2-ledd-3">Barnevernstjenesten skal i vurderingen av om samtykke skal gis, særlig legge vekt på om det er til barnets beste å igangsette en slik prosess.</article><article class="legalP" id="paragraf-2-ledd-4">Nemndleder skal forsikre seg om at partene får god og tilrettelagt informasjon om hva en samtaleprosess innebærer, at den er frivillig og om konsekvensene ved ulike utfall av prosessen. Nemndleder skal sørge for at barnet er gitt tilpasset informasjon og har forstått hva samtykket innebærer. Det skal særlig legges vekt på at barnet får informasjon om hva som skiller samtaleprosess fra ordinær prosess.</article></article><article class="legalArticle" data-lovdata-URL="SF/forskrift/2023-01-27-106/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Barnets deltakelse og medvirkning i samtaleprosess</span></h2><article class="legalP" id="paragraf-3-ledd-1">Barn som har partsrettigheter deltar i samtaleprosessen på lik linje med øvrige parter. Nemndleder skal gi barnet og prosessfullmektigen tilbud om et formøte i nemnda, for å gi barnet praktisk og tilrettelagt informasjon om samtalemøtet. Nemndleder skal legge til rette for at barnets mening kommer klart frem i prosessen. Nemndleder skal forsikre seg om at barnet får god informasjon om hva midlertidige ordninger og andre utfall av samtaleprosessen innebærer.</article><article class="legalP" id="paragraf-3-ledd-2">Barn som ikke har partsrettigheter, men som er i stand til å danne seg egne meninger i saken har rett til å medvirke, og skal gis anledning til å uttale seg før samtalemøtet. Nemndleder skal sørge for at barnets mening kommer klart frem i møtet.</article><article class="legalP" id="paragraf-3-ledd-3">Utover dette gjelder forskrift om medvirkning i barnevernet.</article></article><article class="legalArticle" data-lovdata-URL="SF/forskrift/2023-01-27-106/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tilbud om samtaleprosess</span></h2><article class="legalP" id="paragraf-4-ledd-1">Tilbud om samtaleprosess kan gis på ethvert trinn av saken. Samtykke kan tidligst gis i forbindelse med tilsvaret.</article><article class="legalP" id="paragraf-4-ledd-2">Dersom partene samtykker til samtaleprosess skal nemndleder gi tilbud om et saksforberedende møte (planmøte).</article></article><article class="legalArticle" data-lovdata-URL="SF/forskrift/2023-01-27-106/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Beslutning om igangsetting av samtaleprosess</span></h2><article class="legalP" id="paragraf-5-ledd-1">Samtaleprosess kan bare besluttes igangsatt hvis nemndleder finner at saken er egnet for det, og til barnets beste.</article><article class="legalP" id="paragraf-5-ledd-2">Samtalemøte skal holdes så snart som mulig etter at nemndleder har besluttet å igangsette samtaleprosess i saken.</article><article class="legalP" id="paragraf-5-ledd-3">Samtaleprosess kan igangsettes på ethvert trinn av saken.</article></article><article class="legalArticle" data-lovdata-URL="SF/forskrift/2023-01-27-106/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Deltakerne i samtalemøte</span></h2><article class="legalP" id="paragraf-6-ledd-1">Deltakere i samtalemøtet er partene og deres prosessfullmektiger, og eventuelt sakkyndig oppnevnt av nemnda. Partenes prosessfullmektiger har møteplikt.</article></article><article class="legalArticle" data-lovdata-URL="SF/forskrift/2023-01-27-106/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Sakkyndige i samtaleprosess</span></h2><article class="legalP" id="paragraf-7-ledd-1">Den sakkyndige skal bistå nemndleder med gjennomføringen av samtalemøtet, og tilrettelegge for barnets medvirkning og dialogen mellom partene. Sakkyndig har et særskilt ansvar for å bidra til at partene reflekterer over barnets behov, og støtte partene i å utvikle egne løsninger.</article><article class="legalP" id="paragraf-7-ledd-2">I saker der partene blir enige om å prøve ut en midlertidig ordning kan de også bli enige om at den sakkyndige kan foreta observasjoner, og ha samtaler med barnet frem til nytt samtalemøte.</article><article class="legalP" id="paragraf-7-ledd-3">Den sakkyndige skal ikke gjennomføre barnefaglige utredninger. Skriftlige oppsummeringer etter observasjoner og samtaler som den sakkyndige gjennomfører i samtaleprosessen, skal ikke sendes til Barnesakkyndig kommisjon for vurdering.</article></article><article class="legalArticle" data-lovdata-URL="SF/forskrift/2023-01-27-106/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Samtalemøte</span></h2><article class="legalP" id="paragraf-8-ledd-1">Nemndleder har ansvaret for gjennomføring av samtalemøtet. Nemndleder har et særskilt ansvar for å påse at hensynet til barnets beste og rettssikkerheten blir ivaretatt, og skal løpende vurdere om saken er egnet for behandling i samtaleprosess.</article><article class="legalP" id="paragraf-8-ledd-2">Nemndleder skal vurdere hvordan samtalemøtet skal tilrettelegges for å ivareta partene som deltar i møtet, og særlig legge vekt på hensynet til barnets behov. Nemndleder skal opptre upartisk og nøytralt overfor partene og påse at deres synspunkter kommer frem i samtalemøtet.</article><article class="legalP" id="paragraf-8-ledd-3">Nemndleder skal gi partene mulighet til å overveie konsekvensene av en avtalebasert løsning og påse at denne er til barnets beste og i samsvar med loven. Nemndleder skal avbryte prosessen dersom partene vil inngå avtale om løsning som ikke er til barnets beste.</article><article class="legalP" id="paragraf-8-ledd-4">Nemndleder eller sakkyndig skal under samtalemøte ikke avholde møter med hver part for seg eller motta opplysninger som ikke kan gjøres kjent for alle parter. Dette er ikke til hinder for at barnet kan snakke med nemndleder eller den sakkyndige alene under samtalemøte.</article><article class="legalP" id="paragraf-8-ledd-5">Nemndleder avgjør varigheten av samtalemøtet i samråd med partene.</article><article class="legalP" id="paragraf-8-ledd-6">Nemndleder skal overføre saken til ordinær behandling dersom samtalemøtet ikke fungerer i samsvar med formålet etter <a href="lov/2021-06-18-97/§14-14">barnevernsloven § 14-14</a> første ledd.</article></article><article class="legalArticle" data-lovdata-URL="SF/forskrift/2023-01-27-106/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Midlertidig ordning</span></h2><article class="legalP" id="paragraf-9-ledd-1">Nemndleder kan gi partene anledning til å prøve ut midlertidige tiltak i en nærmere fastsatt periode. Dersom partene blir enige om å prøve ut en midlertidig ordning stilles begjæringen fra kommunen i bero mens tiltakene prøves ut. Det skal avholdes nytt samtalemøte når prøveperioden er avsluttet.</article><article class="legalP" id="paragraf-9-ledd-2">Nemndleder kan bare gi anledning til å igangsette en midlertidig ordning dersom ordningen er forsvarlig og til barnets beste. Midlertidige ordninger skal ha en klar tidsramme og skal avsluttes senest innen ett år etter at nemnda mottok begjæring. Ved vurderingen av ordningens varighet skal nemndleder legge særlig vekt på sakens karakter og barnets behov for avklaring. Barnevernstjenesten skal forplikte seg til jevnlig oppfølging av barnet og foreldrene.</article><article class="legalP" id="paragraf-9-ledd-3">Dersom en midlertidig ordning forutsetter frivillige tiltak etter <a href="lov/2021-06-18-97">barnevernsloven</a>, kan nemndleder bare gi anledning til å igangsette ordningen dersom barnevernstjenesten forplikter seg til å fatte vedtak i samsvar med dette. Nemndleder kan ikke gi anledning til å igangsette en midlertidig ordning som forutsetter frivillige tiltak etter <a href="lov/2021-06-18-97/§6-1">barnevernsloven § 6-1</a>.</article><article class="legalP" id="paragraf-9-ledd-4">Ved midlertidige ordninger skal barn som er i stand til å danne seg egne meninger, gis anledning til å uttale seg før hvert samtalemøte.</article><article class="legalP" id="paragraf-9-ledd-5">Barnevernstjenesten skal oppdatere saksgrunnlaget mens den midlertidige ordningen prøves ut, og forelegge dette for nemnda i god tid før neste samtalemøte. Barnevernstjenesten skal straks melde tilbake til nemnda dersom den midlertidige ordningen ikke blir gjennomført som forutsatt eller dersom forutsetningen for avtalen er vesentlig endret. Nemndleder skal da straks avklare om saken skal henvises til ordinær behandling.</article></article><article class="legalArticle" data-lovdata-URL="SF/forskrift/2023-01-27-106/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Avslutning av samtaleprosess</span></h2><article class="legalP" id="paragraf-10-ledd-1">Ved hel eller delvis enighet mellom partene om samtaleprosessens utfall kan:<ol class="defaultList" type="a"><li data-name="a." value="1"><article class="listArticle" id="paragraf-10-ledd-1-punkt-1"><article class="legalP" id="paragraf-10-ledd-1-punkt-1-ledd-1">saken helt eller delvis trekkes og heves fra videre behandling i nemnda, eller</article></article></li><li data-name="b." value="2"><article class="listArticle" id="paragraf-10-ledd-1-punkt-2"><article class="legalP" id="paragraf-10-ledd-1-punkt-2-ledd-1">partene nedlegge felles forslag til vedtak og samtykke til at saken avgjøres av nemndleder alene og uten forhandlingsmøte, jf. <a href="lov/2021-06-18-97/§14-3">barnevernsloven § 14-3</a> tredje ledd og <a href="lov/2021-06-18-97/§14-16">§ 14-16</a> annet ledd.</article></article></li></ol></article><article class="legalP" id="paragraf-10-ledd-2">Dersom enighet ikke oppnås eller nemndleder avbryter prosessen behandles saken som ordinær sak etter <a href="lov/2021-06-18-97">barnevernsloven</a>, og eventuelt forhandlingsmøte berammes så snart som mulig, jf. <a href="lov/2021-06-18-97/§14-16">barnevernsloven § 14-16</a>. Nemnda settes med en annen nemndleder og den sakkyndige kan ikke oppnevnes som fagkyndig medlem.</article></article><article class="legalArticle" data-lovdata-URL="SF/forskrift/2023-01-27-106/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Møtebok</span></h2><article class="legalP" id="paragraf-11-ledd-1">Samtaleprosessen skal dokumenteres i møtebok. I møteboken skal det fremgå at partene har samtykket til møtet, og at nemndleders og sakkyndiges habilitet er vurdert.</article><article class="legalP" id="paragraf-11-ledd-2">Det skal fremgå i møteboken hva partene har blitt enige om i samtalemøte, herunder om innholdet i en midlertidig ordning. Ved enighet om frivillige tiltak etter <a href="lov/2021-06-18-97">barnevernsloven</a>, skal det fremgå av møteboken at kommunen skal treffe vedtak i samsvar med dette.</article><article class="legalP" id="paragraf-11-ledd-3">Det må fremgå av møteboken om saken går over til ordinær behandling, om saken blir avgjort ved forenklet behandling, eller om saken blir trukket.</article><article class="legalP" id="paragraf-11-ledd-4">Møteboken gjøres kjent for partene snarest etter møtet<i>.</i></article><article class="legalP" id="paragraf-11-ledd-5">Møtebøkene fra samtaleprosessen utgjør en del av sakens dokumenter ved påfølgende ordinær behandling av saken. Det samme gjelder skriftlige oppsummeringer utarbeidet etter observasjoner og samtaler gjennomført av den sakkyndige, og øvrige skriftlige dokumenter fremlagt i forbindelse med samtaleprosessen.</article></article><article class="legalArticle" data-lovdata-URL="SF/forskrift/2023-01-27-106/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Særregler for samtaleprosess i klagesaker</span></h2><article class="legalP" id="paragraf-12-ledd-1">Dersom klagesak etter <a href="lov/2021-06-18-97/§14-23">barnevernsloven § 14-23</a> skal behandles i samtaleprosess, er fristen for å treffe vedtak senest tre uker etter at nemnda mottok klagen. I slike tilfeller utvides fristen for barneverntjenestens til å følge opp et akuttvedtak med begjæring til nemnda om plassering i institusjon, jf. <a href="lov/2021-06-18-97/§4-4">barnevernsloven § 4-4</a> annet ledd annet punktum og <a href="lov/2021-06-18-97/§4-5">§ 4-5</a> annet ledd annet punktum til tre uker.</article><article class="legalP" id="paragraf-12-ledd-2">Dersom det ikke oppnås enighet om alternative løsninger, behandles saken som ordinær klagesak. Nemnda kan settes med samme nemnd.</article></article><article class="legalArticle" data-lovdata-URL="SF/forskrift/2023-01-27-106/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Bruk av statlige barneverntiltak</span></h2><article class="legalP" id="paragraf-13-ledd-1">Samtaleprosess medfører ingen endringer i lovens alminnelige ansvarsdeling mellom kommune, Barne-, ungdoms- og familieetaten og nemnda.</article><article class="legalP" id="paragraf-13-ledd-2">Nemndleder kan be Barne-, ungdoms- og familieetaten om å informere i samtalemøtet om hvorfor et tilbudt tiltak er egnet til å ivareta barnets behov.</article><article class="legalP" id="paragraf-13-ledd-3">Det kan ikke inngås avtale som krever bruk av statlige tiltak før det er avtalt med Barne-, ungdoms- og familieetaten at tiltak kan tilbys og iverksettes innen rimelig tid. Barne-, ungdoms- og familieetaten har ikke plikt til å tilby flere tiltak samtidig.</article></article><article class="legalArticle" data-lovdata-URL="SF/forskrift/2023-01-27-106/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Lukkede dører under samtaleprosess</span></h2><article class="legalP" id="paragraf-14-ledd-1"><a href="lov/2021-06-18-97/§14-17">Barnevernsloven § 14-17</a> Møter for lukkede dører gjelder under samtaleprosess.</article></article><article class="legalArticle" data-lovdata-URL="SF/forskrift/2023-01-27-106/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Iverksetting og overgangsregler</span></h2><article class="legalP" id="paragraf-15-ledd-1">Denne forskriften trer i kraft 1. mars 2023.</article><article class="legalP" id="paragraf-15-ledd-2">Forskriften gjelder i saker som nemnda har mottatt etter ikrafttredelsen.</article></article></main></body></html>